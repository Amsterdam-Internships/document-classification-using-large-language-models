Gemeente Amsterda m R
Gemeenteraad
Gemeenteblad
Schriftelijke vragen
Jaar 2020
Afdeling 1
Nummer 1034
Datum indiening 10 juli 2020
Datum akkoord 10 september 2020
Onderwerp
Beantwoording schriftelijke vragen van het lid Ceder inzake het tijdig verlichten van
viaducten in Amsterdam
Aan de gemeenteraad
Toelichting door vragensteller:
In Amsterdam Zuidoost is recent een vrouw belaagd onder een viaduct dat (nog) niet
verlicht was. Het slachtoffer zegt hierover:
‘Vanaf het station naar mijn huis is het heel donker in de straat en onder het viaduct.'
Ook vertelt ze dat de dader haar eerder op station Bijlmer Arena had aangesproken.
'Vanaf dat punt heeft hij mij gevolgd en zijn kans gepakt toen ik onder het viaduct
door ging dat niet verlicht was.'1
De fractie van de ChristenUnie vindt het uiterst belangrijk dat mensen veilig over
straat kunnen lopen. Daarbij is het belangrijk dat er tijdig verlicht wordt; in elk
stadsdeel. Dit geldt ook voor (drukbezochte) viaducten. Daarom pleit de fractie van de
ChristenUnie voor een inventarisatie en herijking van het verlichten van locaties in de
stad. Tevens wil de fractie van de ChristenUnie dat er ook gekeken wordt naar het
tijdstip waarop er verlicht wordt.
Gezien het vorenstaande heeft het lid Ceder, namens de fractie van de ChristenUnie,
op grond van artikel 45 van het Reglement van orde voor de raad van Amsterdam,
de volgende schriftelijke vragen aan het college van burgemeester en wethouders
gesteld:
1. Heeft het college kennisgenomen van het incident van 6 juli 2020?
Antwoord
Het college heeft kennisgenomen van het gewelddadige incident dat op
maandagavond 6 juli 2020 plaatsvond onder het viaduct aan de Hoorneboeg. Het
college betreurt dit incident zeer. Er is al snel een verdachte aangehouden
doordat hij op beeld stond door de camera’s die hier hangen. De rechter moet
nog uitspraak doen in de zaak
1 https://www.at5.nl/artikelen/203177/slachtoffer-na-beroving-en-betasting-in-zuidoost-viaducten-
moeten-altijd-worden-verlicht
1Jaar 2020 Gemeente Amsterdam R
Afdeling 1 Gemeenteblad
Nummer 1034
Schriftelijke vragen, vrijdag 10 juli 2020
Datum 10 september 2020
2. Wat is het gemeentelijk beleid ten aanzien van het verlichten van viaducten?
Antwoord
Voor het verlichten van nieuwe of volledig te renoveren viaducten wordt het
beleidskader verlichting gevolgd (vastgesteld door de raad, juni 2017) en de
landelijke richtlijn tunnelverlichting en het Politiekeurmerk Veilig Wonen bij
Nieuwbouwwijken toegepast.
3. Welke afweging wordt er gemaakt om een viaduct wel of niet te verlichten en
waarop wordt het tijdstip gebaseerd?
Antwoord
Uit oogpunt van energiebesparing is het algemene uitgangspunt dat openbare
verlichting niet langer brandt dan nodig. Uiteraard mag dit niet leiden tot onveilige
situaties. Viaducten worden in de avond/nacht altijd verlicht. Deze verlichting
schakelt mee met de openbare verlichting in de omgeving, zodra het donker
wordt. Het tijdstip varieert per dag, afhankelijk van wanneer het donker wordt (in
de zomer later dan in de winter).
Voor de afweging om overdag te verlichten wordt bij nieuwe en volledig te
renoveren viaducten gebruik gemaakt van de landelijke richtlijn tunnelverlichting.
In de basis is dit afhankelijk van de lengte/hoogte verhouding (in relatie tot
daglichtintreding), wandreflectie en de verkeerssamenstelling.
4. Is het college van plan om na het incident het beleid rond het verlichten van
viaducten nogmaals te bekijken?
Antwoord
De komende jaren wordt alle verlichting in viaducten vervangen door de
energiezuinige LED. Voordat er werkelijk wordt vervangen, worden alle viaducten
eerst getoetst of er aanleiding is om de hoeveelheid verlichting te verhogen of om
de verlichting 24 uur te laten branden. Wanneer er aanleiding is, dan zal dit leiden
tot een aanpassing van de installatie.
Naar aanleiding van het incident is er direct een schouw uitgevoerd. Hieruit bleek
dat de verlichting in principe in orde was maar op de avond van het incident was
er een storing in de tijdschakelaar waardoor de verlichting in het viaduct 2 dagen
niet heeft gebrand.
Burgemeester en wethouders van Amsterdam
Femke Halsema, burgemeester Peter Teesink, secretaris
2