Gemeente Amsterdam
% Gemeenteraad R
% Gemeenteblad
% Raadsnotulen
Jaar 2012
Afdeling 2
Vergaderdatum 14 maart 2012
Publicatiedatum 28 maart 2012
Avondzitting op woensdag 14 maart 2012
Voorzitter: mr. Van der Laan, burgemeester, alsmede het raadslid mevrouw Ornstein,
plaatsvervangend voorzitter.
Raadsgriffier: mevr. mr. M. Pe.
Verslaglegging: de heer Seelen (Notuleerservice Nederland).
Voorzitter: burgemeester Van der Laan
De VOORZITTER heropent om 19.35 uur de 's middags geschorste vergadering.
De VOORZITTER: Ik zal u eerst de resterende spreektijden voorlezen. De Partij
van de Arbeid heeft nog ruim 35 minuten, de VVD heeft nog 15 minuten en 30 seconden,
Groenlinks heeft nog 23 minuten, D66 nog ruim 18 minuten, de SP ruim 10 minuten, het
CDA 11 minuten, Red Amsterdam 19 minuten, de Partij voor de Dieren is niet aanwezig
en beschikt nog over haar volledige spreektijd, Trots heeft 24 minuten en 30 seconden en
het college heeft nog 27 minuten.
14
Voordracht van het college van burgemeester en wethouders tot kennisnemen
van de rapportage uitvoering invulling social return 2011 (Gemeenteblad afd.1, nr. 98)
De VOORZITTER geeft het woord aan mevrouw Van der Pligt.
Mevrouw VAN DER PLIGT: De derde rapportage van de social
returnverplichtingen. Er is heel veel gebeurd in de jaren sinds 2008. Het Bureau Social
Return heeft daarvoor heel veel inspanningen geleverd en heeft heel hard gewerkt. Dank
daarvoor. Het is ook duidelijk dat er nog veel moet gebeuren. Het is een zichzelf
voortdurend bijsturend proces, want het is een nieuwe tak van sport. Dat is begrijpelijk.
Dat geldt niet voor het feit dat wij zomaar ineens de voorwaarden veranderen. In 2010
heeft de SP samen met de PvdA, Groenlinks en D66 een motie ingediend waarin heel
duidelijk stond dat wij onder de invulling van sociale voorwaarden betaalde banen
verstonden of in elk geval banen, stageplaatsen of leerwerkervaringsplaatsen waar
werkgevers geen voordeel van zouden hebben. Helaas zien we dat in deze rapportage
opnieuw de participatieplaatsen staan. Ze staan heel expliciet genoemd. De
boeteclausules voor bedrijven die zich niet aan de regels houden, zullen we nog invullen.
Dat lijkt ons een heel goede zaak.
1
Jaar 2012 Gemeente Amsterdam
Afdeling 2 Gemeenteraad R
Vergaderdatum 14 maart 2012 Raadsnotulen

De SP heeft bezwaar tegen het verschijnen van optie 3. Dit is een nieuwe optie
voor bedrijven die de gevraagde invulling niet kunnen leveren. Dat is begrijpelijk, want
zeker in een tijd van recessie zijn er soms niet zomaar banen ter beschikking. Wij zien
daar echter een nieuw speelveld voor zogeheten intermediairs, ofwel commerciële re-
integratiebureaus die, nadat ze geen mogelijkheden meer hebben om geld te verdienen
met re-integratietrajecten in Amsterdam, nu een nieuw speelveld hebben gevonden: het
aanbieden van hun diensten aan bedrijven om daarvoor mensen te werven om de sociale
voorwaarden in te vullen. Mensen die gedurende een jaar worden aangenomen in een
detacheringsconstructie en vervolgens weer op straat belanden. Dat is volgens ons niet
de invulling die sociale voorwaarden in het bestek zou moeten hebben. Wij hebben onder
meer vragen gesteld over Tornado, een van die bedrijven waar wij niet blij mee waren. Wij
vinden dat de Dienst Werk en Inkomen en het UWV de intermediairs zouden moeten zijn.
Vooral als we zien dat in de nieuwste voorstellen 200 mensen van Pantar overkomen die
mensen naar werk toe moeten bemiddelen, dan zijn er genoeg mensen beschikbaar die
dat werk kunnen doen. Wij willen dat niet overlaten aan commerciële re-integratiebureaus.
Daarom dienen wij daartoe een motie in.

De VOORZITTER deelt mee dat de volgende motie is ingekomen:

38° Motie van het raadslid Van der Pligt inzake de rapportage Invulling social
return 2011 (Gemeenteblad afd. 1, nr. 128).

Besluit:

Het college op te dragen in bestekoptie nummer 3 alleen intermediairs in te
schakelen als het gaat om het toeleiden naar erkende opleidingsplaatsen of cursussen en
genoemde intermediairs niet langer in te zetten als het gaat om het verwerven of bieden
van werk, detachering of stageplekken.

De motie maakt deel uit van de beraadslaging.

De VOORZITTER geeft het woord aan de heer Olgun.

De heer OLGUN: Ik wil de wethouder complimenteren met de vooruitgang die zij
boekt. We zijn op de goede weg. Bij 50% van de aanbestedingen wordt momenteel
invulling gegeven aan social return. We zijn blij met de stijgende lijn, maar wij zijn er nog
niet. Inmers, 50% is nog geen 100%. Dit betekent dat wij nog kansen laten liggen. Wij
roepen hier steeds dat werk de voornaamste weg uit armoede is. ledereen is het daarover
eens. Met social return hebben wij een middel in onze handen dat niet optimaal wordt
ingezet. Juist in een tijd van economische crisis zouden we er meer gebruik van moeten
maken, want het biedt kansen voor de onderkant van de arbeidsmarkt. Ik herhaal echter
dat we op de goede weg zijn.

Social return is al drie jaar beleid. Niettemin weten we heel veel nog niet. Wij
hebben geen register van aanbestedingen. Wij hebben geen zicht op het totale volume.
Dit register is in de maak en wordt in de loop van dit jaar opgeleverd, waarschijnlijk na de
zomer. Dat betekent echter niet dat wij niet over de cijfers beschikken. Als het goed is, zijn
deze voorhanden. Ze moeten handmatig worden verwerkt, maar het is niet anders. Wij
verzoeken de wethouder daarom om ons de cijfers zo snel mogelijk te bezorgen zodat wij
weten waar wij over praten. Hoe hoog is het bedrag? Is er per aanbesteding invulling

2
Jaar 2012 Gemeente Amsterdam R
Afdeling 2 Gemeenteraad
Vergaderdatum 14 maart 2012 Raadsnotulen
gegeven aan social return? Welke gemeentelijke dienst is daarbij betrokken? Dit willen wij
weten vanwege het zicht op het grote geheel.

Daarnaast kennen wij een vreemde constructie. Social return is gemeentelijk
beleid, maar stadsdelen zijn er niet aan gebonden. Zij kunnen er uit vrije wil voor kiezen
om eraan mee te doen, maar ze hoeven dat niet. Stadsdelen als Zuidoost en Nieuw-West
doen het wel en met verve, maar de andere niet. Ik wil de wethouder oproepen om zich in
te spannen opdat ook andere stadsdelen optimaal mee gaan doen. Doen ze dat niet, dan
mogen ze daar gerust een toelichting op geven. Ze moeten met de billen bloot. Het gaat
immers om kansen voor onze stadgenoten.

Ik zei al dat wij op de goede weg zijn, maar we zijn er nog niet helemaal. Bij de
uitvoering van beleid mogen we verwachten dat we op of in de buurt van 100% zitten. Wij
horen graag welke aanvullende maatregelen de wethouder gaat nemen om zo dicht
mogelijk in de buurt van 100% te komen.

De VOORZITTER geeft het woord aan de heer Hoek.

De heer HOEK: Ik wil het kort houden, maar geen gebruikmaken van de
mogelijkheid om straks een stemverklaring af te leggen over de motie van de SP. Ik ben
namelijk benieuwd naar het preadvies van de wethouder. Ik hecht eraan om hier te
zeggen dat ten aanzien van het gebruik van de intermediairs de essentiële vraag van
GroenLinks ook in de commissie was of dit ten koste gaat van de middelen die
beschikbaar zijn om social return vorm te geven. De wethouder antwoordde uitdrukkelijk
dat dit niet het geval is. De overeenkomsten die we aangaan met bedrijven over hun
inspanningen op het gebied van social return komen volledig ten goede aan de social
return. Als bedrijven het nodig vinden om intermediairs in te schakelen, dan is dat hun
verantwoordelijkheid. We kunnen tegen bedrijven zeggen dat het misschien niet erg
handig is omdat ze dan altijd kennis buitenshuis laten en nooit binnenhalen. Bedrijven
zouden er daarom goed aan doen om het zelf te doen. Als ze echter om hun moverende
redenen kiezen voor het inzetten van een intermediair, dan moeten ze dat zelf weten, als
het maar niet ten koste gaat van de social return waar het ons om te doen was. Op die
manier willen wij social return en de ontwikkeling ervan beoordelen. We proberen dingen
uit en de essentie is dat dat ten goede moet komen van Amsterdammers voor wie we dit
wilden organiseren. De vormen willen wij zoveel mogelijk vrij laten omdat dit ruimte
overlaat om er bijzondere dingen mee te doen.

De VOORZITTER geeft het woord aan wethouder Van Es.

Wethouder VAN ES: Dank aan de raadsleden voor hun betrokkenheid bij dit
onderwerp en voor hun bijdragen van vanavond. Wij zijn het volledig met elkaar eens dat
social return een steeds belangrijker instrument wordt om mensen in Amsterdam aan het
werk te helpen. In 2011 hebben we dit veel steviger aangepakt. De heer Olgun heeft
gelijk, het instrument bestaat nu drie jaar. In 2011 hebben we het echt geïntensiveerd. In
zekere zin zijn we pioniers. Niet helemaal, want we zijn al drie jaar bezig, maar we moeten
niettemin veel uitvinden, zoals ook mevrouw Van der Pligt zegt, vormgeven en laten
groeien. Dat moet ook, want als we straks de Wet werken naar vermogen krijgen en we
mensen die nu in de Wajong zitten ook aan het werk willen helpen, dan zegt ook de
staatssecretaris van Sociale Zaken, Paul de Krom, dat we social return heel hard nodig
zullen hebben. We kunnen daar van alles van vinden. Ik vind er ook van alles van dat de
staatssecretaris van Sociale Zaken zo naar dit instrument grijpt om het succes van zijn

3
Jaar 2012 Gemeente Amsterdam R

Afdeling 2 Gemeenteraad

Vergaderdatum 14 maart 2012 Raadsnotulen
eigen beleid vorm te geven. Niettemin hebben wij het heel hard nodig. Ik ben daarom blij
met de inspanningen die er tot op heden toe hebben geleid dat in het afgelopen jaar de
invulling van social return van 17% naar 50% is gestegen. We zien dat de stijging doorzet
en inmiddels ligt het cijfer al op 57%. Ik ga ervan uit dat het ook blijft groeien.

De heer Olgun wil weten hoe we in de buurt van 100% geraken. Door ervaring,
door ons bureau dat professioneel werkt, door met alle diensten in de gemeente af te
spreken dat ze dit het liefst via dit professionele bureau laten lopen zodat we ervoor
kunnen zorgen dat er goede afspraken gemaakt worden, maar dat de afspraken ook
ingevuld worden. Overigens ook door partners in de stad te zoeken zoals een groot
ziekenhuis als het AMC en met hen afspraken te maken. Ook zij kunnen social-
returnafspraken maken met degenen aan wie ze werk aanbesteden. Het is daarom heel
belangrijk dat het goed gaat. Ik ben ook blij dat het goed gaat. ledereen die zegt dat het
nog beter kan, heeft echter groot gelijk. Ook mevrouw Van der Pligt wees daarop. Daarom
moeten de diensten in Amsterdam in het Concern Managementteam met elkaar
afspreken dat ze dit belangrijk en essentieel vinden en ook allemaal doen. We zien nu dat
alle aanbestedingen boven 200.000 euro, de Europese aanbestedingsafspraken, een
social-returnparagraaf hebben. We zien steeds meer dat het bij alle diensten
gemeengoed wordt.

Mevrouw Van der Pligt zegt dat we geen participatieplekken wilden en dat we dat
toch zien. In het laatste overzicht, waarvan ik zal zorgen dat u dat ook krijgt, zien we
gelukkig dat het aandeel participatieplekken relatief afneemt ten opzichte van banen,
stageplekken et cetera. Ik ben het namelijk met u eens dat het onwenselijk is dat social
return alleen ingevuld wordt met dingen waar werkgevers toch al relatief voordeel van
hebben. Ik ben er echter beducht voor om het kind met het badwater weg te gooien.
Participatieplekken leiden er toch toe dat mensen wel een baan krijgen en na een jaar wel
een plek krijgen. Dat zou ook in de afspraken tot uiting moeten komen. Ik zou het daarom
zonde vinden als we zeggen: dat mag helemaal niet. Datzelfde geldt eigenlijk ook voor de
motie van mevrouw Van der Pligt die ik zeer goed begrijp. Optie 3 moet geen nieuwe tak
van sport worden voor commerciële re-integratiebureaus die een nieuw speelveld voor
zichzelf vinden. Daar heeft mevrouw Van der Pligt gelijk in. Wij willen dat ook
ontmoedigen. Ontmoedigen als er geen scholing geboden wordt en geen vastere
arbeidsplaatsen, als het echt alleen een soort tussenorganisatie is die er geld aan
verdient door te werven en te detacheren.

De heer Hoek zegt: wat kan het ons schelen als de social-returnverplichting maar
wordt ingevuld? Als bedrijven nog meer geld willen uitgeven door het door een ander te
laten doen, vindt hij dat geen probleem. Het kan wel een probleem zijn omdat mensen
dan toch werken op grond van tijdelijke arbeidscontracten, slechte arbeidscontracten et
cetera. Dat willen we niet. Voor mij is dat een reden om het te ontmoedigen. Mevrouw
Van der Pligt wil het volledig verbieden, maar dat draagt het risico in zich dat we het kind
met het badwater weggooien. Soms is het natuurlijk wel goed. Soms gaat het om goede
bedrijven die met goede bedoelingen en op een goede manier helpen om de social-
returnverplichting in te vullen.

(De heer HOEK: Mevrouw Van Es, u bent het toch met mij eens dat de
geleverde prestatie aan de eisen moet voldoen, hoe het ook is
georganiseerd en of er nu wel of geen intermediair tussen zit? Ik heb niets
anders dan dat willen beweren.)

Daar zijn wij het ook mee eens. We moeten het inhoudelijk nog beoordelen. Als
het goed is, en niet ten koste gaat van de social-returnverplichting, financieel dan wel
kwalitatief, dan is het aan de werkgever of hij extra geld wil uitgeven in plaats van de

4
Jaar 2012 Gemeente Amsterdam R

Afdeling 2 Gemeenteraad

Vergaderdatum 14 maart 2012 Raadsnotulen
service gratis te halen bij het werkgeversservicepunt of bij het UWV. Ik vind dat we het
kind met het badwater weggooien als we dit onmogelijk willen maken. Mevrouw Van der
Pligt noemde Tornado. Dat is typisch een slecht voorbeeld. Een voorbeeld van wat we
niet willen en willen ontmoedigen.

De heer Olgun wees erop dat de stadsdelen niet aan dit beleid zijn gebonden. Ze
doen het uit vrije wil en in Nieuw-West en in Zuidoost zijn ze met verve aan de slag, maar
in andere stadsdelen is dat minder. We zien dat op meer beleidsterreinen, maar u mag
van mij aannemen dat ik het gesprek met de stadsdelen daarover regelmatig aanga. Ik
ben bereid om dat te intensiveren en de stadsdelen te vragen of ze het doen, of ze het
goed genoeg doen en zo nee, waarom niet. We hebben die inspanning echt nodig.
Overigens voelen de stadsdelen wel dat dit ook in het belang is van hun burgers, dat het
helpt om hun burgers aan het werk te helpen. In dat opzicht ben ik vaak somberder over
de provincies. Die zeggen: gemeenten verdienen geld aan social return omdat ze minder
geld aan uitkeringen kwijt zijn. Dat geldt ook voor het Rijk. Ons levert het niets op, dus
waarom zouden wij eraan meedoen? Ik vind dat eerlijk gezegd een tamelijk
onverantwoordelijke opstelling voor een laag van het openbaar bestuur. Ik ga daarom
graag het gesprek met de provincie aan.

Ik heb de opmerkingen van de heer Hoek over de intermediairs al beantwoord. U
kunt aannemen dat ik mij door uw opmerkingen en suggesties gestimuleerd voel om nog
enthousiaster hiermee aan de gang te gaan.

De heer Olgun heeft om alle gegevens over de invulling et cetera gevraagd. We
hebben nu zicht op al afgeronde contracten. Van die afgeronde contracten is slechts 6%
niet ingevuld. Dat vind ik niettemin 6% te veel. Daar gaan we alsnog achteraan. De
gegevens waar de heer Olgun om gevraagd heeft, gaan we zo goed mogelijk
inventariseren. We zulen de raad zo snel mogelijk daarover informeren. Het
aanbestedingsregister is in handen van mijn collega Gehrels. Zij heeft mij verzekerd dat
dit er rond de zomer zal zijn.

De VOORZITTER geeft het woord aan mevrouw Van der Pligt.

Mevrouw VAN DER PLIGT: Ik dank mevrouw Van Es voor haar beantwoording. Ik
zou bijna zeggen dat wij het voor het eerst met elkaar eens zijn. U zegt wel dat de inzet
van intermediairs een zaak van de werkgever is. Het staat echter in onze rapportage en ik
wil de intermediairs er echt tussenuit halen. U zegt zelf dat Tornado geen goed voorbeeld
was. Ik zie er nog een staan, Uitzendbureau Vonk dat een onderdeel is van Civic dat
recent in opspraak is gekomen. Ik beschouw mijn motie daarom als ondersteuning van uw
eigen beleid. U zegt ook dat u goede professionals bij Bureau Social Return, bij de Dienst
Werk en Inkomen en bij het UWV hebt zitten. Laten we hen gebruiken en niet langer dit
soort uitbuiters.

De VOORZITTER geeft het woord aan wethouder Van Es.

Wethouder VAN ES: We zijn het op heel veel punten eens, maar dit vind ik echt
niet verstandig. De motie moet ik echt ontraden. Waarom? Natuurlijk moeten we
zakkenvullers bestrijden. Daarom ontmoedigen we dat ook. We zorgen ervoor dat
werkgevers er goed over geïnformeerd worden en we stimuleren dat zij rechtstreeks met
ons zaken doen. Mevrouw Van der Pligt heeft haar motie echter zo categorisch
geformuleerd dat ik beducht ben dat de goeden onder de kwaden zullen leiden waardoor
we kansen missen om social return echt waar te maken.

5
Jaar 2012 Gemeente Amsterdam R
Afdeling 2 Gemeenteraad
Vergaderdatum 14 maart 2012 Raadsnotulen

De discussie wordt gesloten.

Aan de orde is de stemming over de motie-Van der Pligt (Gemeenteblad afd. 1,
nr. 128).

De motie-Van der Pligt (Gemeenteblad afd. 1, nr. 128) wordt bij zitten en opstaan
verworpen.

De VOORZITTER constateert dat de motie-Van der Pligt (Gemeenteblad afd. 1,
nr. 128) is verworpen met de stemmen van de SP en Red Amsterdam voor.

De voordracht wordt zonder hoofdelijke stemming goedgekeurd; de raad neemt
mitsdien het besluit, vermeld onder nr. 98 van afd. 1 van het Gemeenteblad.

15

Voordracht van het college van burgemeester en wethouders tot kennisnemen
van het onderzoeksrapport van stadsdeel Oost inzake De Verbinding (Gemeenteblad
afd.1, nr. 99)

De VOORZITTER geeft het woord aan de heer Van 't Wout.

De heer VAN ’T WOUT: In het jaar 2000 was er het plan voor een laagdrempelige
voorziening voor recreatie en vorming voor jongeren uit de Transvaalbuurt. Daarvoor was
een budget van 200.000 gulden bestemd. Het is nu 2012. We hebben De Verbinding in
Oost, een gebouw dat door de Groene Amsterdammer, een bron die in deze raad weinig
door de VVD wordt aangehaald, meer een madrassa werd genoemd. Waar islamitische
jongeren met overheidsgeld de koran bestudeerden en leerden dat Nederlanders zich
slecht wassen. Een centrum dat door wethouder Van Es ‘een lelijk ding’ werd genoemd
waarbij ze niet op de architectuur van het gebouw doelde. Een centrum waar, zo zegt ook
het college, ongewenste praktijken plaatsvonden en de schijn van belangenverstrengeling
rees. Een centrum waar het antifraudebureau OLAF van de Europese Unie onderzoek
doet naar mogelijk verkeerd besteed Europees geld. Een centrum dat in plaats van
200.000 gulden 3,5 miljoen euro heeft gekost. Daarnaast loopt zowel de centrale stad als
stadsdeel Oost een serieus risico ten aanzien van het terugvorderen van Europese
gelden. Van 300.000 euro naar 3,5 miljoen euro voor een lelijk ding.

In 2008 is in deze raad een lang en stevig debat gevoerd over de scheiding
tussen kerk en staat. De winst van dit dossier is in elk geval dat ook het college vindt dat
we die discussie opnieuw moeten gaan voeren. De VVD ziet daarnaar uit. Degenen die
erbij waren kunnen zich misschien herinneren dat wij de uitkomst van het debat toen
onbevredigend vonden, maar er vanwege de politieke realiteit in deze raad wel mee
akkoord gingen. We zijn echter, mede door de uitspraken van burgemeester Van der
Laan in dit dossier, buitengewoon hoopvol over het verdere verloop van dat debat.

Terug naar Oost. Daar kunnen we in elk geval vaststellen dat er ook volgens het
college gebruik is gemaakt van het zogeheten begrip ‘compenserende neutraliteit. In
normaal Nederlands: het subsidiëren van religieuze activiteiten. Het college zegt nu dat
daarvan alleen sprake hoort te zijn na overleg met de raad. Dat hebben we namelijk
afgesproken tijdens de discussie in 2008. In 2008 hebben we een lange en intensieve

6
Jaar 2012 Gemeente Amsterdam

Afdeling 2 Gemeenteraad R

Vergaderdatum 14 maart 2012 Raadsnotulen
discussie gevoerd die in ieder geval de mensen in dit huis amper kan zijn ontgaan. Dat
was eind 2008. In het voorjaar van 2009 meldt wethouder Ossel via een mondelinge
actualiteit in het college dat er in Oost bij De Verbinding, het centrum dat hij kort daarna
middels een toespraak zal openen, duidelijk sprake is van compenserende neutraliteit.
Het college besluit om daar verder niets mee te doen. Ik snap dat oprecht niet. Dat het
college bij zulk een gevoelig onderwerp en op dat moment zegt: compenserende
neutraliteit, ga maar lekker uw toespraak houden. Voor ons toont dit overigens weer eens
aan hoe weinig wij kunnen met het begrip ‘compenserende neutraliteit’ en hoe
onwenselijk het is. Het college vindt het nu ook onwenselijk. De vraag is nu: waarom is in
een brief uit 2012 de inzet van stadsdeel Oost ineens onwenselijk en wordt in 2009 een
mondelinge actualiteit van de wethouder door het voltallige college afgedaan met: open
het gebouw maar lekker, we doen niets met de raad? Ik hoop op een helder en duidelijk
antwoord van het college op deze vraag.

Ik moet het college ook een compliment geven, want ik vind dat het college de
raad sinds de behandeling van dit dossier begin dit jaar buitengewoon actief, open en
volledig heeft geïnformeerd. Er zijn weinig dossiers waarin we zo snel op onze wenken
bediend worden als we vragen naar feiten en overzichten die ook nog eens zo volledig en
uitputtend zijn als nu. Als we het chronologische overzicht dat we hebben gekregen lezen,
dan zien we ook dat er in heel veel jaren buitengewoon veel signalen zijn geweest die
erop zouden kunnen duiden dat zich een keer een moeilijk debat in zowel het stadsdeel
als in de gemeenteraad voor zou gaan doen. Ik noem er een paar. De toch merkwaardige
verschuiving van de doelstellingen voor het centrum om maar te voldoen aan de eisen
voor Europese subsidies in 2003. In 2008 het verzoek aan de organisaties in stadsdeel
Oost om hun religieuze activiteiten in een andere stichting onder te brengen. In november
2008 wordt het Platform Amsterdam Samen (PAS) gevraagd om een advies uit te
brengen. Het stadsdeel is hiermee politiek kwetsbaar en moet uitdrukkelijk melden dat het
hier compenserende neutraliteit inzet. In 2010 het boek Café Mogadishu van Robert
Lanschot, de journalist die ook het artikel schreef in de Groene Amsterdammer. Vragen in
het Europees parlement over mogelijke fraude en de acties die de Europese Commissie
en Bureau OLAF daarop ondernemen. In januari 2012 komt ten slotte een rapport dat wij
hier kunnen bespreken.

Veel van de zaken in die chronologie en veel van de signalen die daaruit
opstijgen, hadden natuurlijk in eerste instantie door het stadsdeel moeten worden
opgepakt. Het is de taak van de stadsdeelraad Oost en de betrokken politici en
bestuurders daar om er conclusies en gevolgtrekkingen aan te verbinden. Ook het college
heeft hierin echter een duidelijke rol, al was het maar door de cofinanciering die
noodzakelijk is bij de D2-gelden, de Europese subsidies die hier ingezet zijn en ook omdat
de gemeente Amsterdam, de centrale stad, hierin een financieel risico loopt. De VVD wil
buitengewoon graag een brief van het college hebben waarin men terugblikt op de twaalf
jaren van het jongerencentrum naar De Verbinding en waarin men aanduidt welke eigen
rol het college ziet in het toezicht op dit soort processen, zowel op het gebied van de
financiën als de scheiding van kerk en staat. Meer nog dan de lessen uit het verleden
moet duidelijk worden hoe het college zijn rol in dit soort processen in de toekomst vorm
wil geven.

Dat laat overigens onverlet dat de VVD van mening is dat elke financieel risico
hierbij in eerste instantie voor rekening van het stadsdeel is. Een financieel risico van
1 miljoen euro in het slechtste geval. Dat is een flink bedrag, zeker als we straks bij de
kadernota 100 miljoen euro of misschien wel meer gaan bezuinigen en allerlei
organisaties die met 100.000 euro subsidie draaien moeten teleurstellen. Een eventuele

7
Jaar 2012 Gemeente Amsterdam R

Afdeling 2 Gemeenteraad

Vergaderdatum 14 maart 2012 Raadsnotulen
terugvordering van gelden waar wij uiteraard niet op hopen, mag wat de VVD betreft niet
ten koste gaan van de stedelijke kas. De debatten die wij in Oost gehoord hebben, stellen
ons vooralsnog weinig gerust over de manier waarop Oost, niet alleen inhoudelijk, maar
voornamelijk financieel, met dit risico omgaat. Daarom verzoeken wij middels een motie
het college om in overleg te treden met stadsdeel Oost en daar aan te dringen op het
nemen van financiële maatregelen waardoor deze risico's dusdanig zijn afgedekt dat de
risico's voor de centrale stad tot een minimum worden teruggebracht en aan de raad te
rapporteren over de uitkomsten van deze exercitie. Die motie dien ik mede in namens het
CDA.

Ik ga afronden. Het blijkt noodzakelijk om niet alleen in deze gemeenteraad
opnieuw met elkaar te discussiëren over de scheiding tussen kerk en staat. Voor de VVD
is de inzet, net als in 2008, om af te komen van het begrip ‘compenserende neutraliteit’.
Het college merkt terecht op dat het goed zou zijn als meer stadsdelen deze discussie
over de scheiding van kerk en staat zouden voeren. Ook stadsdeel Oost heeft gelukkig,
met de notitie van de gemeente in de hand, duidelijk gemaakt dat het deze discussie wil
gaan voeren. De VVD wil eerst die discussie in de raad voeren. Daarna gaat het debat in
de stadsdelen verder op basis van de uitkomsten van het debat hier. Ik denk namelijk dat
er iets zal veranderen in de notitie die vooral een notitie was waarin de visie van Job
Cohen duidelijk werd gemaakt en tot beleid werd gemaakt en dat die notitie nu aan
aanscherping toe is. Dat heeft dit ‘lelijke ding’ in Oost ons in ieder geval geleerd.

De VOORZITTER deelt mee dat de volgende motie is ingekomen:

39° Motie van de raadsleden Van 't Wout en Shahsavari-Jansen inzake het
financieel risico rondom het project De Verbinding (Gemeenteblad afd. 1, nr. 126).

Verzoekt het college van burgemeester en wethouders:

- bij het stadsdeel Oost stevig aan te dringen op het treffen van solide
financieringsmaatregelen door het stadsdeel die het risico voor de centrale
stad bij een eventuele terugvordering van gelden minimaliseren;

- de raadte rapporteren over de uitkomst van deze exercitie.

De motie maakt deel uit van de beraadslaging.

De VOORZITTER geeft het woord aan mevrouw Shahsavari-Jansen.

Mevrouw SHAHSAVARI-JANSEN: Het nadeel van het spreken na de heer Van 't

Wout is dat ik mijn verhaal nog eens moet bekijken, want ik wil niet in herhalingen
vervallen. De heer Van 't Wout heeft een aantal dingen zeer goed verwoord en ik wil mij
dan ook geheel en al aansluiten bij zijn betoog. Daarmee kan ik een aantal dingen die ik
wilde zeggen overslaan. De totstandkoming van het gebouw De Verbinding is een
bestuurlijk, maatschappelijk en politiek drama. Van een laagdrempelige, overdekte
voorziening voor hangjongeren uit de Transvaalbuurt naar een islamitisch centrum van
3,5 miljoen euro waar koranlessen zijn gegeven. Of, in de woorden van mevrouw Van Es:
een lelijk ding.

Ik wil toch nog iets toevoegen aan de woorden van de heer Van 't Wout. Ook wij
vragen ons af waarom het college de raad niet meteen heeft geïnformeerd toen het er in
2009 achter kwam dat hier sprake was van compenserende neutraliteit. Ik ga ervan uit dat
de Partij van de Arbeid diezelfde vraag heeft omdat de heer De Wolf destijds de motie

8
Jaar 2012 Gemeente Amsterdam R

Afdeling 2 Gemeenteraad

Vergaderdatum 14 maart 2012 Raadsnotulen
indiende. Belangrijker nog is de vraag: vindt het college echt dat de neutraliteit alleen in
het geding was door de lage huur? Volgens het CDA was er ook sprake van
compenserende neutraliteit door de financieringsconstructie voor het gebouw als geheel.
Daar was het college al veel eerder bij betrokken. Ik wil daarom ook graag een toelichting
daarop hebben.

Juist in een multireligieuze samenleving is deze discussie van groot belang. We
zien er, net als de VVD, naar uit om deze discussie breed te voeren. Om dat goed te
kunnen doen, zien wij uit naar de toegezegde inventarisaties. Ten eerste de inventarisatie
van de huurprijzen. Wij achten het heel goed denkbaar dat religieuze organisaties een
maatschappelijke en geen marktconforme huur betalen. Ik wil echter graag meer
informatie hebben over de manier waarop dit nu in de stad is geregeld. Ten tweede de
inventarisatie van de manier waarop religieuze instellingen aan onderverhuur doen en wat
er met die huurpenningen gebeurt. Ten derde een inventarisatie van het fenomeen dat
seculiere stichtingen via subsidies als verlengstuk voor religieuze doeleinden worden
gebruikt.

Wij hebben samen met de VVD een motie over de financiële risico's ingediend.
Wij horen heel graag van het college hoe het de gang van zaken bij de totstandkoming
van De Verbinding beoordeelt. Voor het CDA ademt dit hele project de geest van Job
Cohens beleid van integratie via de moskee. Dat moeten we niet meer willen. Een
bestuurslid van een van de stichtingen drukte het tijdens zijn inspraak in de commissie
heel goed uit. “Dit is geen buurtcentrum, maar een islamitisch centrum. Er zit een
buurtcentrum om de hoek.” Dat is een samenvatting van wat er is misgegaan. Laat ik
duidelijk zijn. Het CDA heeft helemaal niets tegen een islamitisch buurtcentrum. Noem het
dan echter geen buurtcentrum, want op die manier geven we het signaal dat de gemeente
een bepaalde religie in een buurt centraal stelt en ook bevoordeelt. Dat de gemeente
burgers uit de Transvaalbuurt met een Turkse of Marokkaanse achtergrond in eerste
instantie aanspreekt als moslims in plaats van als Amsterdamse burgers. Als we dat doen,
wat is dan de boodschap aan buurtbewoners die bijvoorbeeld afvallig zijn of
homoseksueel? Zij moeten langs de moskee om naar het loket van de Dienst Werk en
Inkomen in datzelfde gebouw te kunnen. Is het college het met de CDA-fractie eens dat
een buurtcentrum neutraal zou moeten zijn? Zeker als er projecten in zitten die toe
moeten leiden naar werk en die sociale activering moeten bewerkstelligen.

Toen ik in bed lag en over deze kwestie na lag te denken vroeg ik mij af wat de
reactie zou zijn geweest als met miljoenen euro's belastinggeld een prachtige gotische
kathedraal was neergezet en de gemeente aan het bisdom zou vragen om de sociale
activering te verzorgen.

Wij vinden dat het college moet kiezen. Een islamitisch centrum of een neutraal
buurthuis met een ontmoetingsfunctie. De combinatie die het college nu voorstaat vindt
het CDA getuigen van naïviteit.

De VOORZITTER geeft het woord aan de heer De Wolf.

De heer DE WOLF: Ik ontkom er natuurlijk niet aan om hier minstens even kort bij
stil te staan omdat er in 2008, de heer Van 't Wout refereerde er al aan, een uitvoerige
discussie in deze raad is gevoerd over de kwestie die ik maar samenvat als kerk en staat.
Daaruit resulteerde een motie die behalve door de heer Van 't Wout en de heer Limmen
door mij was ingediend en is aangenomen. Het was een stevig debat waarbij wij de
grenzen hebben opgezocht van hoe de gemeentelijke overheid in dat kader zou moeten
opereren. Ik heb toen in het vervolg daarop aan deze burgemeester nog eens gevraagd

9
Jaar 2012 Gemeente Amsterdam R

Afdeling 2 Gemeenteraad

Vergaderdatum 14 maart 2012 Raadsnotulen
wat zijn opvatting was over de scheiding van kerk en staat. Zijn antwoord was
buitengewoon helder. Het standpunt van het college was dat het de motie die wij hadden
ingediend beschouwde als een duidelijk uitgangspunt voor beleid en het daarin
geformuleerde beleid als uitgangspunt wilde nemen. Dat speelde zich allemaal af in
dezelfde periode waarin in het toenmalige stadsdeel Oost-Watergraafsmeer, later Oost,
de situatie met De Verbinding zich ontwikkelde. Dat is een project waarbij we heel veel
vraagtekens kunnen zetten. Ik zal ze niet allemaal herhalen. Voor een deel zijn ze hier al
genoemd en ook in de commissie zijn ze uitvoerig besproken.

Er blijven twee elementen over. Enerzijds de financiële kant die de heer Van 't
Wout al noemde. Ik ben het in grote lijnen met hem eens als hij zegt dat wij op een aantal
punten risico’s lopen. Gegeven de subsidiestructuur van de EU loopt een lokale overheid,
maar ook een nationale overheid, altijd risico’s met subsidies van de Europese Unie. Over
het algemeen houdt dat in dat men bij dat soort subsidies ogenblikkelijk reserves aanlegt
en een voorziening treft voor het geval dat de subsidie verkeerd uitpakt en men de
subsidie terug moet betalen. Mijn vraag aan het college is: is dit in voldoende mate
gebeurd en wel zodanig dat er op dit moment geen extra maatregelen genomen hoeven
te worden? Ik ben niet bij de discussie in de commissie geweest dus het kan zijn het daar
uitvoerig besproken is. Het zou echter goed zijn om het hier ook nog even te bespreken.
In wezen is dat de grond onder de vragen die de heer Van 't Wout over de financiële kant
van de zaak heeft gesteld.

(De heer VAN ’T WOUT: Waar moet de financiële dekking in eerste
instantie volgens u plaatsvinden? We weten dat de centrale stad een
dergelijke voorziening heeft waarover in technisch opzicht overigens ook
nog van alles over te zeggen is. Bent u het met mij eens dat in eerste
instantie het stadsdeel de instantie moet zijn die moet voorkomen dat de
centrale stad hieraan geld moet bijdragen?)

Ik ben benieuwd naar het antwoord van het college op die vraag. Laat ik er het
volgende van zeggen. In de systematiek van de EU maakt het geen bal uit om het kort
samen te vatten. De gemeente is voor de EU de gemeente en die loopt de risico's. Waar
de voorziening wordt getroffen maakt in dat opzicht niets uit. Financieel maakt het niets
uit. U wilt nadrukkelijk beklemtonen dat het stadsdeel zijn verantwoordelijkheid moet
nemen. Dat is uw opvatting en ik denk dat u daarin gelijk hebt. Ik denk dat het stadsdeel
zijn verantwoordelijkheid moet nemen. Dat laat onverlet dat wij niet kunnen weglopen van
de verantwoordelijkheid die wij hebben omdat de gemeente nu eenmaal heeft ingestemd
met die subsidie, of we dat nu leuk vinden of niet. We kunnen er heel ingewikkeld over
doen, die situatie bestaat nu eenmaal. Ik vind het niet nodig om dat aspect enorm op te
blazen. Feit is dat we voorzieningen moeten treffen. Ik ga ervan uit dat dit ook in Oost zal
gebeuren, maar het college zal daar nog op ingaan, voor dat deel waarvoor Oost risico’s
loopt en dat dit ook in voldoende mate zal gebeuren. Ik neem aan dat wij ons deel ook in
een risico zullen afdekken of inmiddels al hebben afgedekt. Ik heb het niet meer kunnen
opzoeken vanwege de KPN-storing waaronder we de hele middag leden en waardoor ik
niet in het systeem kon. Dit is een klacht.

Ik vind het vervelend dat wordt gesuggereerd dat er sprake zou zijn van een
enorme fraude door zo te benadrukken dat het bureau dat de EU heeft voor de controle
van dit soort zaken nu een onderzoek doet. Dat is een beetje flauw. Voor een deel is het
een gevolg van vragen van het parlement naar aanleiding van allerlei andere kwesties. Dit
onderzoek wordt bijna als een automatisme gedaan. Sterker nog: bij heel veel subsidies
onderzoekt de EU of de besteding van middelen conform de afspraken die met de EU zijn
gemaakt en de gestelde voorwaarden is verlopen. Ik moet u eerlijk bekennen dat mijn

10
Jaar 2012 Gemeente Amsterdam R
Afdeling 2 Gemeenteraad
Vergaderdatum 14 maart 2012 Raadsnotulen
ervaring met subsidies van de EU is dat ik word onderzocht en dat bekeken wordt of ik
wel gedaan heb wat ik heb afgesproken met de EU.
(De heer VAN ’T WOUT: Zojuist sprak de heer De Wolf over het opblazen
van een debat over de financiële risico's. Nu zegt hij dat ik het onderzoek
door OLAF te veel benadruk. Ik heb heel veel redenen gegeven waarom
het belangrijk is om hierover te spreken. Ik heb heel veel redenen
genoemd waarom ik onderschrijf wat wethouder Van Es en ook uw
college zeggen over dit ‘lelijke ding’. Ik wil u vragen om hier niet al te
bagatelliserend over te praten, want we hebben hier wel degelijk met een
serieuze kwestie te maken. Natuurlijk zijn er allerlei redenen om een
onderzoek in te stellen, maar het is niet fraai dat juist Amsterdam op het
gebied van scheiding van kerk en staat het risico loopt dat we Europese
subsidiegelden moeten terugbetalen. Dat zult u toch met mij eens zijn.)

Nee, dat ben ik niet met u eens. We lopen geen risico op het gebied van kerk en
staat, we lopen een risico op het gebied van de uitvoering van de subsidie en van de
subsidievoorwaarden. Dat risico lopen we en niets anders. De relatie die gelegd wordt en
de poging om te verwijzen naar wat de voormalige burgemeester gedaan zou hebben,
leiden ertoe dat ik denk: laten we het balletje bij het schuurtje houden. Als nagegaan moet
worden of de subsidieverlening correct is verlopen, dan is dat een serieuze kwestie. Het is
echter niet ongebruikelijk. Ik ga, met alle voorhanden zijnde rapportages, ervan uit dat de
procedure goed zal aflopen. Daarmee is niet de suggestie van fraude gewekt. De EU doet
heel vaak onderzoek om te bepalen of subsidies goed zijn besteed. Wij zouden dat in
Nederland misschien ook moeten doen. Misschien is dat een oproep waarmee u blij zult
zijn.

Dan de kwestie van het ‘lelijke ding’. Ik vind het een ingewikkelde term omdat ik
niet precies weet waarover het gaat. Ik wil de wethouder daarom vragen om nog eens uit
te leggen wat zij daar in hemelsnaam mee bedoeld heeft. Gaat het om het gehele dossier
of om elementen uit dat dossier? De term bepaalt het beeld dat het allemaal niet goed
was. Misschien was het voor een deel niet goed, maar dat is niet voor de volle 100% het
geval. Ik stel het op prijs als we daarover iets meer helderheid krijgen.

(Mevrouw SHAHSAVARI-JANSEN: Mijnheer De Wolf, kunt u uitleggen in
hoeverre en voor welk deel u het een lelijk ding vindt?)

Ik vind het in ieder geval onhandig dat er te veel overlap bestaat tussen het
bedrag dat niet door de EU-subsidie gedekt wordt en de discussie over de vraag hoe we
met subsidies aan religieuze organisaties omgaan. Met andere woorden: het deel dat
vooral bedoeld was voor maatschappelijke activiteiten en dat deel waarvan we wisten dat
het in het gebouw zou worden ingezet voor religieuze organisaties. Ik vind dat een
vervelend aspect. De heer Van 't Wout noemde het ook en ik ben het met hem eens, het
is een vervelend aspect. Daar moet helderheid over ontstaan. Het is goed om te vragen
hoe dat elders in de stad gebeurt en bij andere subsidies. Daar ben ik het volledig mee
eens. Dat betekent echter niet dat de gang van zaken frauduleus is. Dat is iets heel
anders. Ik ben blij dat u dat niet zegt. In deze fase moeten we die suggestie niet op tafel
leggen. Ik zie er geen evidente aanwijzingen voor in de rapportage.

(Mevrouw SHAHSAVARI-JANSEN: Ik doelde in het geheel niet op
frauduleuze praktijken. Het ging mij om de scheiding tussen de
activiteiten. Hoe beoordeelt u het plan van het college om in de toekomst
de ontmoetingsfunctie weer terug te brengen op deze plek en de
toeleiding naar werk en het kantoor van de Dienst Werk en Inkomen naast
de moskee te laten zitten? Neem een homoseksuele jongere die van zijn

11
Jaar 2012 Gemeente Amsterdam R
Afdeling 2 Gemeenteraad
Vergaderdatum 14 maart 2012 Raadsnotulen
geloof is gevallen en langs de imam moet om naar zijn afspraak bij de
Dienst Werk en Inkomen te gaan. Hoe beoordeelt u dat?)

Over lelijkheid gesproken. Allereerst stelt het college dit niet voor, maar het
stadsdeel, maar laten we daar niet ingewikkeld over doen. Het stadsdeel wil dit graag.
Ten tweede heeft het gebouw drie ingangen. Me dunkt dat dit al tot een zekere scheiding
leidt. Ten derde is dit natuurlijk niet wat we willen. Er moet verder nagedacht worden over
de manier waarop we met dat soort functies omgaan en hoe we een voldoende scheiding
aanbrengen. Hoe we het zo regelen dat mensen naar sociale en maatschappelijke
activiteiten kunnen en dat we rekening houden met religiositeit en met de religieuze
functies die er ook zijn en die op de een of andere manier een plek moeten hebben. We
doen dat ook met allerlei andere levensbeschouwelijke organisaties. Zo noemde ik ze
voortdurend in het debat over de scheiding van kerk en staat. We hebben dat in feite al
heel lang gedaan.

Ik probeer af te ronden. Ik denk dat dit niet de schoonheidsprijs verdient. Ik denk
dat het idee was om zo goed mogelijk met De Verbinding om te gaan. Ik denk dat
misschien heel veel geleerd kan worden van wat er fout gegaan is en dat we dat ook
moeten doen. Dat is goed. Een nieuwe discussie over de scheiding van kerk en staat mag
er wat mij betreft komen. Ik kan mij echter voorstellen dat we in de komende maanden
ook nog iets anders te doen hebben dan die discussie. We hebben heel duidelijke
conclusies getrokken in het debat in 2008. Ik denk dat ze ook voor dit college een
buitengewoon goede basis vormen om verder mee te werken. Waarom zeg ik dat? Omdat
de toezegging om op basis van die uitgangspunten te werken er al is. Het zou goed zijn
om er in commissieverband nog eens uitvoerig aandacht aan te besteden, maar ik zou
niet naar nieuwe uitgangspunten toe willen werken. Compenserende neutraliteit is
helemaal niet zulk een moeilijk begrip als de heer Van 't Wout suggereert. Wij doen dat
niet. Inclusieve neutraliteit doen wij wel en die is ook goed gedefinieerd.

(De heer IVENS: Steunt u de ingreep die de stadsdeelwethouder doet bij
De Verbinding?)

Ik denk dat het stadsdeel daar verstandig aan doet.

(De heer IVENS: Als ik de heer De Wolf goed beluister, dan neemt hij dus
afstand van de PvdA-fractie in Oost die zich met een volle publieke
tribune waar massaal moskeebezoekers aanwezig waren, tegen een
onmiddellijke ingreep van het stadsdeelbestuur keerde. U distantieert zich
van de PvdA in Oost.)

Ik denk dat het stadsdeelbestuur een verstandige koers gekozen heeft en dat dat
ook goed verwoord is. U hebt het kennelijk beter bestudeerd dan ik dus als ik daarmee
afstand neem van de woorden van de PvdÂ-fractie in Oost, dan is dat maar zo.

De VOORZITTER geeft het woord aan de heer Bouwmeester.

De heer BOUWMEESTER: We kunnen hier kort over zijn. Er is al veel over
gezegd. Het is uitgebreid in de commissie besproken. Ook de heer Van 't Wout heeft er
net op gewezen dat alle betrokkenen, het stadsdeelbestuur en ook het college hebben
gezegd dat dit niet goed is geweest, dat er een heleboel dingen fout zijn gegaan en dat de
functies niet samengevoegd hadden moeten worden. Het is wel belangrijk om hier een
scheiding aan te brengen tussen het debat over de scheiding tussen kerk en staat en het
financiële aspect.

Over dat financiële aspect waren er bij mij ook nogal wat vragen. Ik ben erg
benieuwd naar de beantwoording van de wethouder zo dadelijk. Ik heb mij door Oost

12
Jaar 2012 Gemeente Amsterdam R

Afdeling 2 Gemeenteraad

Vergaderdatum 14 maart 2012 Raadsnotulen
laten informeren en ik heb begrepen dat men daar de reservepositie meer dan verdubbeld
heeft. Het is op dit moment een van de hoogste van de stad. Er is een
risicomanagementsysteem ingevoerd en er wordt heel hard aan gewerkt dat dit soort
dingen niet meer gebeurt. Ik vraag mij dan ook af of de motie van de heer Van 't Wout niet
volstrekt overbodig is. U vraagt om bij het stadsdeel Oost stevig aan te dringen op het
treffen van solide financieringsmaatregelen door het stadsdeel. Ik wil de beantwoording
van de wethouder afwachten, maar uit de informatie die ik nu heb leid ik af dat dit al
gebeurd is.

Dan de scheiding tussen kerk en staat. Op dat vlak bestaat er in de raad helemaal
niet zo veel verschil van mening. Het is duidelijk dat die dingen niet door elkaar moeten
lopen zoals in De Verbinding is gebeurd. Ik ben in elk geval heel blij met dat deel van de
bijdrage van de heer Van 't Wout waarin hij zegt dat de VVD in Amsterdam nog pal staat
voor de scheiding tussen kerk en staat. Dat had ik even nodig, want na het optreden van
de heer Rutte op het laatste jongerencongres van de SGP twijfelde ik daar nogal aan.

De VOORZITTER geeft het woord aan mevrouw Ulichki.

Mevrouw ULICHKI: Het is een lelijk ding. Het is al een aantal keren gezegd in
deze raad en het is een uitspraak van wethouder Van Es over dit dossier. Zij heeft deze
uitspraak gedaan tijdens de bespreking in de raadscommissie. Het is wat het is, een lelijk
ding. Het is niet fraai. Met alle goede bedoelingen wilden de migrantenorganisaties en het
stadsdeel een centrum voor maatschappelijke activiteiten neerzetten. Dat religieuze
organisaties ook een maatschappelijke functie hebben en activiteiten organiseren en
daarin door de overheid ondersteund worden, vormt geen probleem. Het probleem is dat
religieuze en maatschappelijke functies door elkaar liepen en dat is onwenselijk. Het is
daarom opmerkelijk dat er in 2008 een ambtelijk advies is gegeven om de constructie te
beschouwen als compenserend. Dit was na het debat in de raad over de notitie over de
scheiding van kerk en staat en nadat we de motie in de raad hadden aangenomen. Het
college had de raad dan ook hierbij moeten betrekken en dit punt aan de raad moeten
voorleggen. Waarom is dit niet gebeurd?

Dan de huurprijzen en de huurinkomsten. Het stadsdeel heeft de huurprijs
vastgesteld op basis van een vergelijkend onderzoek in de rest van de stad. Volgens het
college ligt de huurprijs onder de bandbreedte, maar dat daarvoor is gekozen nadat er
een vergelijkend onderzoek is gehouden. Het college komt met een inventarisatie en aan
de hand van die inventarisatie wil mijn fractie verder praten over de manier waarop wij
subsidies verstrekken.

Tot slot wil ik het college bedanken voor de buitengewoon actieve rol, de manier
waarop het de raad bij de communicatie heeft betrokken.

(De heer IVENS: Ik wil u vragen of u uw oproep om vast te houden aan
de scheiding tussen kerk en staat ook aan uw partijgenoten in
Amsterdam-Oost wilt richten)

Dat is allang gebeurd. Het college heeft in zijn brief stevig gewezen op het feit dat
ook daar inclusieve neutraliteit geldt en niet compenserende neutraliteit. Voor ons is dat
voldoende.

(De heer IVENS: Ik vind het heel fijn om te horen dat u het college
verdedigt. Bent u bereid om dat ook te zeggen tegen uw partijgenoten in
Amsterdam-Oost die wel degelijk vooral de grenzen willen opzoeken en
het pand zoveel mogelijk volgens de wensen van het moskeebestuur

13
Jaar 2012 Gemeente Amsterdam R
Afdeling 2 Gemeenteraad
Vergaderdatum 14 maart 2012 Raadsnotulen
willen laten functioneren? Bent u bereid om hen op het standpunt van
GroenLinks te wijzen?)

Er is geen enkele indicatie dat het db van stadsdeel Oost in de toekomst het
beginsel van inclusieve neutraliteit niet wil handhaven. Geen enkele indicatie.

(De heer IVENS: Mijn vraag betrof niet het stadsdeelbestuur. Mijn vraag
betrof de fractie van Groenlinks in Oost.)

Ik begrijp uw vraag niet.

(De heer IVENS: Wilt u uw fractie daar erop wijzen dat het beginsel van
de scheiding van kerk en staat ook voor het stadsdeel hoort te gelden?
Wil zij de duidelijke woorden die u hier spreekt ook daar spreken?)

Natuurlijk geldt voor de fractie van Groenlinks in Oost inclusieve neutraliteit als
leidend beginsel. Er is geen enkele indicatie dat mijn fractie in stadsdeel Oost dit niet
vindt. We hoeven mijn fractie hierover dus helemaal niet aan te spreken.

(De heer IVENS: Dan wil ik u verzoeken om nog eens goed na te gaan
wat zij gezegd heeft tijdens het debat hierover in Oost. Zij heeft namelijk
wel degelijk aan dit beginsel getornd.)

(De VOORZITTER: U mag daar nog op reageren.)

Nee.

De VOORZITTER geeft het woord aan de heer Ivens.

De heer IVENS: Bij De Verbinding is duidelijk geworden dat er heel veel
verbanden zijn gelegd die wellicht helemaal niet gelegd moesten worden. Daar zaten
mensen met dubbele petten op die verschillende dingen deden. Het is heel goed dat er nu
ingegrepen wordt. De vraag die nog overblijft, is hoe vaak het voorkomt dat buurthuizen
gehuurd worden en door de huurders weer doorverhuurd worden. Er zijn aanwijzingen dat
dit hier gebeurd is. Ik zeg niet dat het gebeurd is, maar er zijn aanwijzingen voor. Wil het
college onderzoeken in hoeverre het gebeurt en in hoeverre er tegen maatschappelijke
prijzen gehuurd wordt terwijl er marktconforme opbrengsten geboekt worden?

Ik heb verder een vraag over de notitie over de scheiding van kerk en staat. Die
notitie is onmiddellijk nadat destijds de motie is aangenomen, veranderd. Is die motie
alsnog in de notitie verwerkt? Is er een nieuwe druk van de notitie verschenen nadat de
motie is aangenomen? Klopt het dat later gezegd is dat het slim is om deze notitie na
twee jaar te evalueren? Ik lees dat dit gezegd is. Heeft die evaluatie plaatsgevonden? Dat
lees ik namelijk nergens. Bent u bereid om alsnog die notitie te evalueren? Ik vraag niet
om opnieuw met de discussie te beginnen, maar om de nota aan de hand van de
uitgangspunten opnieuw te bekijken.

Tot slot: Stadsdeel Oost is nu bezig om een eigen notitie op te stellen of een
eigen variant aan de hand van onze notitie. Wij worstelen allemaal met de vraag hoe wij
hier concreet mee om moeten gaan. Laten we die discussie niet in alle zeven stadsdelen
voeren. Laten wij ze een handje helpen. Daarom wil ik heel graag een motie indienen om
ute vragen met een uitwerking te komen van de scheiding tussen kerk en staat aan de
hand van de notitie of aan de hand van de evaluatie van de notitie en op die manier de
stadsdelen te helpen.

De VOORZITTER deelt mee dat de volgende motie is ingekomen:

40° Motie van het raadslid Ivens inzake De Verbinding (Gemeenteblad afd. 1,
nr. 127).

14
Jaar 2012 Gemeente Amsterdam
Afdeling 2 Gemeenteraad R
Vergaderdatum 14 maart 2012 Raadsnotulen

Besluit:

Het college op te dragen om met een uitwerking te komen van de scheiding
tussen kerk en staat die voor stad en stadsdelen duidelijkheid geeft over welke relaties
en/of afspraken met religieuze organisaties wel en welke niet toelaatbaar zijn.

De motie maakt deel uit van de beraadslaging.

De VOORZITTER geeft het woord aan wethouder Ossel.

Wethouder OSSEL: Dank aan de raad voor de vragen en opmerkingen en de
kritische kanttekeningen. We hebben hier uitgebreid in de raadscommissie over
gesproken. De heer Van 't Wout heeft gememoreerd dat we ook veel informatie aan u
toegestuurd hebben, over de risico's, over de brieven die we naar de deelraad gestuurd
hebben alsmede een omvangrijk feitenrelaas op verzoek van de heer Boomsma,
duoraadslid van het CDA, en de heer Van 't Wout. Dat geeft natuurlijk weer aanleiding tot
het stellen van nadere vragen. Er is daarnaast van verschillende kanten heel veel
onderzoek gedaan om de zaak op een rij te zetten. Dat kunt u ook afleiden uit het
feitenrelaas. Dat is de ene kant. Veel informatie en een aantal vragen. Tegelijkertijd is dit
een onderzoek waarbij heel veel portefeuilles zijn betrokken en dat heel veel invalshoeken
kent. De heer Ivens heeft een motie ingediend over de scheiding van kerk en staat. De
portefeuille Integratie is erbij betrokken en de portefeuille Grotestedenbeleid via de
Europese subsidies, de D2-zijde.

Ik wil U meenemen bij de twee hoofdthema's die ik bij u beluister. Als eerste het
informeren van de raad. Dat had moeten gebeuren. Waarom is dat wel of niet gebeurd?
Het tweede hoofdthema heeft met de risico's te maken. Zowel het financiële risico als het
risico van het OLAF-onderzoek.

Daaromheen is een aantal kwalificaties gebezigd. Mevrouw Shahsavari-Jansen
heeft gevraagd of de constructie die in het gebouw gekozen is überhaupt wel kan. Daarbij
speelt mee dat het stadsdeel daarin een heel grote rol speelt. Uit het oogpunt van functies
en combinaties van functies en misschien ook uit het oogpunt van integratie kan mevrouw
Van Es daar misschien iets over zeggen, mede in verband met haar kwalificatie — namens
het gehele college — ‘lelijk ding’.

Wat het informeren van de raad betreft begin ik meteen maar met de
hoofdconclusie. Het college vindt dat het beter was geweest als we de raad actief hadden
geïnformeerd. Dat is duidelijk. In mei 2009 is in het college gemeld dat er sprake was van
een vorm van compenserende neutraliteit in het kader van de huurprijzen die het dagelijks
bestuur vroeg aan de moskeeorganisaties. De raad is toen niet geïnformeerd. Het was
beter geweest als we dat wel hadden gedaan. Dat is een belangrijke, klip-en-klare
constatering. Ik moet daarnaast uitkijken met het maken van opmerkingen waardoor het
lijkt alsof we dat minder erg vinden. Dat is de conclusie die we nu trekken. Ik wil u wel een
aantal zaken in die context meegeven. U hebt immers ook gezegd dat het niet gebeurd is
en u hebt gevraagd hoe dat zit.

Ik wil u een paar dingen meegeven en dat is niet bedoeld ter afzwakking van mijn
eerste conclusie, laat dat volstrekt duidelijk zijn. Allereerst het besluit over De Verbinding.
Dat is in 2005 genomen. Het laatste uitbreidingsbesluit is in 2008 genomen. Dit was vóór
de discussie over kerk en staat en de befaamde motie van de heer De Wolf.

Ten tweede: Het ging over een bevoegdheid van de stadsdeelraad om een
huurcontract af te sluiten. Dat was niet onze bevoegdheid.

15
Jaar 2012 Gemeente Amsterdam R
Afdeling 2 Gemeenteraad
Vergaderdatum 14 maart 2012 Raadsnotulen

Ten derde, en hierbij begeef ik mij misschien op glad ijs en wellicht zal de
burgemeester er iets over zeggen: weliswaar was de motie van de heer De Wolf
aangenomen, maar ze was nog tamelijk vers. Er waren nog geen afspraken gemaakt over
de manier waarop we hiermee om zouden gaan. Overigens vindt het college dat wij die
actieve informatieplicht hadden, dat mag duidelijk zijn. Er lagen echter geen afspraken op
tafel die er nu wel liggen.

(Mevrouw SHAHSAVARI-JANSEN: Ik vind dit een heel vreemde
opmerking. U zegt dat de motie nog vers was. Dat was juist een reden te
meer om ons te informeren. Als het allemaal zo vers was dat het college
nog niet precies wist hoe het de motie moest duiden, dan is dat juist een
reden om er met de raad over te spreken. Ik kan dat niet volgen. Kunt u
dat nader uitleggen?)

Het enige wat ik bedoel te zeggen, is dat er met de laatste actuele discussies
achter de rug een heel duidelijke afspraak ligt om een zaak waarbij er sprake is van
compenserende neutraliteit altijd ter besluitvorming aan de raad voor te leggen. Toen
hadden we dat soort afspraken niet. U kunt zeggen dat we dat wel hadden moeten
voorleggen. Er waren toen nog geen afspraken waardoor het aannemelijk is dat we er niet
op terug konden grijpen. Niet meer en niet minder.

(Mevrouw SHAHSAVARI-JANSEN: Ik kan mij vergissen, maar was de
kern van de motie-De Wolf niet dat wij in Amsterdam inclusieve neutraliteit
hanteren? En als er een zaak is waar compenserende neutraliteit aan de
orde is, dan moet dat expliciet aan de raad worden voorgelegd.)

De heer De Wolf kan het misschien beamen en anders hoor ik het wel. Er staat
heel duidelijk dat er sprake is van een uitzonderingssituatie. U hebt pas later besloten dat
het aan de raad moet worden voorgelegd. Dat was de feitelijke situatie en het was een
van de factoren die een rol heeft gespeeld bij deze afweging van het college. Ik wil dit
graag als context begrijpelijk maken.

(De heer DE WOLF: Dit is geen echte interruptie, maar een bevestiging.
Dat klopt. Achteraf kunt u zeggen dat het jammer is dat we het niet beter
hebben afgesproken. Dat zij zo. De motie spreekt daar niet over, zelfs niet
in de overwegingen. Dat laat onverlet dat heel goed is dat het college nu
zegt dat het wel had gemoeten. Ik ben ook heel tevreden over het
voornemen van het college om dit in het vervolg te doen.)

Ik wil graag vervolgen met het tweede element van de vragen die op een meer of
minder kritische toon gesteld zijn, en wel over de risico's. De risico's als gevolg van het
onderzoek en de financiële risico's horen bij elkaar. De heer Van 't Wout heeft er samen
met mevrouw Shahsavari-Jansen een motie over ingediend, maar de heer Van 't Wout
heeft het college eerder al gevraagd of wij kunnen toezeggen een brief te schrijven waarin
teruggeblikt wordt op de volledige verantwoordelijkheid van het college en te rapporteren
hoe wij daartegen aankijken. Ik ben het met u eens dat dit over het D2-risico gaat. Het
gaat over de Europese subsidies, dat deel van het project. Het OLAF-onderzoek hangt al
sinds 2008 in de lucht. De heer Van 't Wout zei: ‘het lopende onderzoek’, maar misschien
was dat een verspreking. Het loopt niet. Aan de ene kant is dat misschien vervelend,
maar aan de andere kant zullen we wel zien wat ervan komt. Het kan nog heel lang in de
lucht hangen. Dat mag, nog afgezien van de subsidietermijnen. We zullen het moeten
afwachten.

Ik wil u toezeggen dat wij ons zorgvuldig en grondig gaan voorbereiden op de
mogelijkheid van een dergelijk onderzoek. Wij gaan op een rij zetten wat onze rol precies
geweest is en doen een dubbele check naar onze toezichtsfunctie. Het gaat daarbij om de

16
Jaar 2012 Gemeente Amsterdam

Afdeling 2 Gemeenteraad R

Vergaderdatum 14 maart 2012 Raadsnotulen
rol die we hebben gespeeld bij het D2-programma. De verdeelsleutel is een van de
aspecten daarbij. Verder het gebouw en de prestaties. Hoe is dat gegaan en hebben wij
voldoende toezicht gehouden? Ik zeg u toe dat ik de raad via een brief informeer over
onze voorbereiding op dat onderzoek en welke punten er een rol in spelen. Als wij
daarmee klaar zijn, zullen wij natuurlijk ook de raad informeren. Het kan zijn dat we dat
voor een deel vertrouwelijk moeten doen, omdat daarbij zaken een rol spelen die
misschien van belang zijn voor het onderzoek. Ik zeg u toe om dat met u te delen. Ik hoop
dat dit voor u voldoende is, want volgens mij gaat het u er vooral om dat wij laten zien wat
we doen en dat we de risico’s serieus nemen.

Het tweede punt heeft te maken met de financiële risico's. De heer Bouwmeester
is goed op de hoogte en heeft recent waarschijnlijk contact gehad met het stadsdeel. Wij
hebben gisteravond en vandaag ook contact gehad met het stadsdeel. De centrale stad
heeft een tamelijk grote risicobuffer aangelegd van ongeveer 4% van het totaal. Dat is een
redelijk en niet ongebruikelijk percentage. Het stadsdeel heeft niet stilgezeten. Het heeft
tot nu toe wel degelijk ook een reservering gemaakt, maar deze is aanzienlijk geringer,
ongeveer 0,7% ofwel enkele honderdduizenden euro's. Het stadsdeel heeft mij bij monde
van de portefeuillehouder Financiën laten weten dat het bereid is om de risicovoorziening
te vergroten tot iets wat vergelijkbaar is met die van ons. Ik denk dat we uw motie op twee
manieren kunnen bekijken. Aan de ene kant vraagt u om een inspanning. Die leveren we
al en dat ziet er goed uit. De heer Bouwmeester zegt dat ook. Aan de andere kant wilt u
uw zorgen laten blijken en ervoor zorg dragen dat die inspanning geleverd wordt. Het is
pas binnen als het binnen is. Er zal dus besluitvorming moeten plaatsvinden door het db
en de raad. Ik kan mij voorstellen dat u de motie handhaaft. Het college heeft er geen
bezwaar tegen als u zich maar realiseert dat de inzet van het stadsdeel positief is en dat
de signalen de goede kant uit wijzen.

De VOORZITTER geeft het woord aan wethouder Van Es.

Wethouder VAN ES: Ik wil beginnen met ‘het lelijke ding’. Dat begrip heb ik in de
commissie gebruikt. De heer De Wolf heeft volkomen gelijk. Ik heb het niet gebruikt om
iets aan te duiden dat frauduleus zou zijn. Tien jaar geleden is er met de beste
bedoelingen bedacht om iets moois in die wijk neer te zetten wat uitgemond is in iets
waarover we vanavond veel praten. lets verhuren wat weer doorverhuurd is aan anderen
wat niet met de subsidie is verrekend, over een subsidie die vermengd wordt met
religieuze activiteiten, over huren die onder de bandbreedte voor maatschappelijke
instellingen liggen. Dat is allemaal waar. Er is nu weer voldoende over gezegd. Het
lelijkste vind ik nog wat er in de Groene Amsterdammer stond: het was de bedoeling om
er een open gebouw neer te zetten, beschikbaar en toegankelijk voor de buurt. Een
gebouw waar iedereen welkom was. Het is een prachtig gebouw, maar het is een
gesloten bolwerk geworden waar veel mensen zich niet welkom voelen. Dat alles leidde
ertoe dat ik zei dat het een lelijk ding is. Ik vind dat het stadsdeel heel goed aan het werk
is gegaan om dat recht te zetten, om het op orde te brengen. Wij doen dat ook, want er is
ons veel aan gelegen. Dat heeft onder andere te maken met de dingen waar mevrouw
Shahsavari-Jansen over sprak. We wilden een gebouw dat open is naar de buurt en waar
diensten verleend worden en niet een loket van de Dienst Werk en Inkomen waar mensen
niet naartoe durven omdat ze bijvoorbeeld afvallig zijn of homoseksueel zijn en langs de
imam moeten. U hebt volkomen gelijk, dat willen we niet. Ter relativering wil ik wel
opmerken dat mensen niet per se bij dat loket van de Dienst Werk en Inkomen een
afspraak hoeven te maken als ze dat niet willen. Van de dienst uit gezien, is het een

17
Jaar 2012 Gemeente Amsterdam R

Afdeling 2 Gemeenteraad

Vergaderdatum 14 maart 2012 Raadsnotulen
kwestie van dienstverlening om ook loketten in de buurt te hebben. Als zulk een goede
bedoeling echter in haar tegendeel verkeert, dan ben ik de eerste om te zeggen: daar
stoppen we mee. Dat kan niet. Het is dan ook alleszins terecht dat u daar op wijst.

Er is opnieuw gevraagd om te inventariseren waar in de stad aan religieuze
instellingen verhuurd wordt onder de bandbreedte voor maatschappelijke organisaties. U
vroeg ook om te onderzoeken waar subsidiering plaatsvindt en vermenging met religieuze
activiteiten. Ik heb toegezegd dat we dat eerste gaan doen. Wat het tweede betreft moet
ik zeggen dat wij geen idee hebben hoe omvangrijk of hoe intensief dat gebeurt. Ik wil
daarom echt een slag om de arm houden. Ik heb dat ook in de commissie gedaan. We
gaan bekijken of we dat überhaupt waar kunnen maken, maar we komen erop terug en
we laten het u zo spoedig mogelijk weten.

We kunnen wel zeggen dat we, al vanaf het moment dat we dit goed tot ons lieten
doordringen, met het stadsdeel hebben afgesproken dat dit niet meer voorkomt en dat
ook tot beleid gemaakt hebben. Er wordt veel scherper gelet op de zo belangrijke
scheiding van al die dingen waar we vanavond over spreken.

(Mevrouw _SHAHSAVARI-JANSEN: Iedereen praat over de
compenserende neutraliteit vanwege de lagere huur. Ik heb ook gevraagd
of het bouwen van moskeeën met overheidsgeld ook onder de
compenserende neutraliteit valt.)

Volgens mij heeft de heer Ossel daar al iets over gezegd. Het bouwproces en het
voorbereidingsproces vond plaats lang voor de verschijning van de nota en voor de motie
van de heer De Wolf. Het is daarom moeilijk om dat historisch te beoordelen. De
burgemeester zal er ook iets over zeggen.

De VOORZITTER: Ik zal nog iets zegen over de scheiding van kerk en staat.
Daarmee krijgt u ook antwoord op uw vraag. Het kan heel kort zijn. Ik begin met de vraag
van de heer Ivens. Hij vroeg of de notitie naar aanleiding van het debat en de
aangenomen motie is veranderd. De notitie is niet veranderd in de zin dat er een fysiek
document is waar dit in verwerkt is. Ik weet dit zo goed omdat ik zelf ook op het verkeerde
been ben gezet toen ik de notitie voor het eerst las. Later bleek dat er nog een heel
belangrijke motie was. Ik ben er echter snel over geïnformeerd door de raadscommissie
waarin ik samen met mevrouw Van Es mijn eerste bespreking voerde. Toen werd klip-en-
klaar door alle sprekers uitgelegd wat de stand van zaken was. Inclusieve neutraliteit is
het uitgangspunt en compenserende neutraliteit enkel bij hoge uitzondering die bovendien
vooraf in de gemeenteraad moet worden besproken. Zo is het mij als het ware geleerd.
Het is relevant om dit ook in de notitie op te nemen, maar in de commissievergadering
waarin mevrouw Van Es en ik dit bespraken, is een goede afspraak gehanteerd waar we
aan vast moeten houden. Er is gezegd dat we proberen om zo rustig mogelijke situaties te
creëren in bestaande gevallen om te bekijken hoe dit werkt en of er verdere aanpassingen
nodig zijn. Die afspraak staat nog. Ik meen dat dit volgens plan rond de zomer zou
gebeuren. Na de zomer kunnen we dit bespreken aan de hand van enkele casussen,
waaronder deze. In de brief staat dat deze casus een onderdeel kan zijn van die
casussen. Ik herhaal wat erover is afgesproken met uw raad. Dat is tevens een evaluatie
die al in die commissievergadering is afgesproken. Het was de commissie van mevrouw
Van Es en ik denk dat u daar zelf niet bij was.

Daarmee heb ik ook antwoord gegeven aan mevrouw Shahsavari-Jansen.
Volgens de motie-De Wolf die de vrucht was van een uitgebreide discussie in de raad,
zou hier sprake zijn van compenserende neutraliteit en zou dit altijd hier voorgelegd
moeten worden met de vraag of een uitzondering kan worden toegestaan of niet.

18
Jaar 2012 Gemeente Amsterdam

Afdeling 2 Gemeenteraad R

Vergaderdatum 14 maart 2012 Raadsnotulen
(Mevrouw ORNSTEIN: Mag ik een opmerking van de orde maken? Als u
als burgemeester spreekt, dan wil ik graag het voorzittershap
overnemen.)

Ik dacht dat dit wel even kon. We hebben geloof ik bijna anderhalve eeuw zo
vergaderd zonder dat er veel brokken zijn ontstaan. Ik wilde zo pauzeren en dan van
voorzitter wisselen. Als mevrouw Ornstein het beter vindt, dan kan ik een stoel
opschuiven, want ik meen dat het onderwerp ‘scheiding van kerk en staat’ de grootste
voorzichtigheid rechtvaardigt.

Voorzitter: mevrouw Ornstein

(Mevrouw SHAHSAVARI-JANSEN: Dat is waar. Ik zal intussen mijn
vraag stellen. U zegt dat er destijds nog geen notitie over de scheiding
van kerk en staat was en dat wij niet over compenserende neutraliteit
hadden gesproken. Daar ben ik het mee eens, dat is zo. Hoe wenselijk
vindt het college het nu echter dat deze twee moskeeën met
overheidsgeld zijn gebouwd? Die vraag blijft wat mij betreft nog staan.)

Burgemeester VAN DER LAAN: Daar heeft het college niet als zodanig uitgebreid
over gesproken. Ik draai het even om. Het college staat volledig achter de motie-De Wolf
zoals ze net nog is uitgelegd en zoals ik haar heb bevestigd in de afspraak die ik heb
aangehaald. Volgens mij zijn het college en de raad weer op één lijn gekomen door de
besluitvorming over die motie. Ik snap heel goed dat u dit op het verleden wilt toepassen
en vraagt wat we allemaal hadden kunnen doen. Weet u, er zijn genoeg actuele
onderzoeksvragen en waarschijnlijk ook toekomstige. Als u het goed vindt, dan houd ik
het erop dat wij het eens zijn.

De VOORZITTER geeft het woord aan de heer Van 't Wout.

De heer VAN ’'T WOUT: Het is misschien een beetje vreemd, maar ik wil
beginnen met te reageren op de inbreng van D66 in dit debat. Wat mij betreft heeft die
partij haar tweede kokosmatje van de dag gehad. U herinnert zich ongetwijfeld allemaal
de briljante inbreng van D66 bij het principiële debat in 2008. Ik zie heel veel mensen
vragend kijken. Inderdaad, dat geldt ook voor mij. Ik zal u, mijnheer Bouwmeester, in ieder
geval uitleggen wat volgens de VVD de scheiding van kerk en staat niet inhoudt, namelijk
een normale en respectvolle omgang met alle democratische partijen. Dat zou juist u als
Democraten 66 moeten aanspreken.

(De heer BOUWMEESTER: Ik ben het helemaal eens met de stelling dat
we op een normale manier met alle democratische partijen omgaan. Dat
een partij haar principes, haar liberale basiswaarden overboord werpt
voor de macht kan ik echt niet begrijpen. Daar doelde ik op met mijn
opmerking over de heer Rutte.)

(De VOORZITTER: En uw vraag is, mijnheer Bouwmeester?)

Dat de heer Bouwmeester dingen niet begrijpt, is ons vandaag meerdere malen
duidelijk geworden. Ik vervolg mijn betoog.

Ik dank het college voor de uitgebreide beantwoording en ook voor de houding die
daaruit spreekt. Men neemt dit namelijk buitengewoon serieus en zegt dat men leert van
de manier waarop dit in het verleden is gegaan en dat men de gemeenteraad er actief bij
wil betrekken. Ik hecht echter veel waarde aan mijn motie. Ik wentel mij misschien in de
hoop dat de motie eerder rondgestuurd is aan alle woordvoerders in de raad en dat dit

19
Jaar 2012 Gemeente Amsterdam

Afdeling 2 Gemeenteraad R

Vergaderdatum 14 maart 2012 Raadsnotulen
misschien de aanleiding is geweest om gisteravond contact met Oost op te nemen, maar
vooral omdat ik niet helemaal gerust ben over de manier waarop de debatten in de
stadsdeelraad Oost tot nu toe zijn verlopen. De heer Ivens heeft er ook al aan
gerefereerd. Daarom hoop ik van harte dat de motie hier met het positieve preadvies van
de wethouder op een meerderheid kan rekenen.

Tot slot nog kort iets over de scheiding tussen kerk en staat. Voor de VVD toont
heel veel van wat er vanavond over gezegd is aan dat het goed is om er nogmaals bij stil
te staan. Ook de burgemeester zei dat al. Ik weet nog dat het debat in 2008 eindigde — en
daarmee nooit geëindigd is — met de fameuze woorden van Job Cohen: de vraag is of de
wolf nu gesproken heeft of niet. Vanavond hebben we meermalen kunnen merken dat de
motie-De Wolf nog altijd voor meer dan één interpretatie vatbaar is. Ik denk dat het nuttig
is om aan de verwarring een einde te maken en ook aan de stadsdelen hierover
duidelijkheid te bieden.

De VOORZITTER geeft het woord aan de heer De Wolf.

De heer DE WOLF: Ik wil kort iets zeggen over de moties en de antwoorden van
het college. Ik wil het college daarvoor bedanken omdat het college adequaat en
indringend heeft gereageerd op de argumenten die in de raad zijn uitgewisseld. Het heeft
de context waarin een aantal dingen gebeurt nog eens duidelijk gemaakt, bijvoorbeeld ten
aanzien van OLAF. Dank daarvoor. Ik begrijp nu ook beter wat met ‘een lelijk ding’ werd
bedoeld. Ook daarvoor dank, want dat was mij niet helemaal duidelijk.

Er zijn twee moties. De motie van de heer Van ‘t Wout vraagt om een stevig
gesprek met stadsdeel Oost. Daar komt de motie eigenlijk op neer. Het college heeft
duidelijk gemaakt dat dit gesprek voor een groot deel al gevoerd is en dat het college het
ook verder zal voeren en ervan uitgaat dat het stadsdeel zich in de financiële kwestie en
het treffen van een voorziening op een juiste manier zal opstellen. In de ogen van het
college is dat voor een deel al gebeurd. Het college heeft toegezegd om dat gesprek
nogmaals te voeren om te bekijken of dat allemaal goed verloopt. Die toezegging lijkt mij
helder en de motie is daarmee volstrekt overbodig geworden. Het lijkt mij een beetje
vreemd om de motie te handhaven en er erg veel waarde aan te hechten. Dat is een
vreemde manier van omgaan met de toezeggingen die het college in dat verband gedaan
heeft en de opmerkingen over de inspanningen van het stadsdeel tot nu toe. Wij zullen de
motie daarom niet steunen.

Er is ook een motie van de heer Ivens over de scheiding van kerk en staat die
vraagt om een hernieuwde discussie en een nieuwe notitie daarover. Dat is in wezen
toegezegd. De notitie komt eraan. Ik zou niet weten waarom we daar nog een apart
besluit over moeten nemen als de datum waarop de discussie plaatsvindt al is genoemd.
Ik vind dat prima en mij lijkt ook deze motie overbodig. Wij zullen deze motie daarom niet
steunen. De burgemeester heeft een toezegging gedaan.

De VOORZITTER geeft het woord aan mevrouw Ulichki.

Mevrouw ULICHKI: Ik dank het college voor de uitgebreide beantwoording. Ik
hoor het college ook toezeggen dat het met het stadsdeel in gesprek is en dat ook wil
blijven. We weten inmiddels ook dat het db van Oost een aantal maatregelen heeft
genomen waaronder het nemen van solide maatregelen die de risico's voor de centrale
stad moeten minimaliseren. Voor ons is daarmee de kwestie afgerond en is de motie

20
Jaar 2012 Gemeente Amsterdam
Afdeling 2 Gemeenteraad R
Vergaderdatum 14 maart 2012 Raadsnotulen
overbodig. Ook de motie van de SP achten wij overbodig, want er komt een inventarisatie
en dan wordt het debat gevoerd waarna de uitkomst naar de stadsdelen kan.

De VOORZITTER geeft het woord aan de heer Ivens.

De heer IVENS: Het is fijn om vandaag hier te zijn, want de standpunten die hier
worden ingenomen bevallen mij een stuk beter dan de standpunten die in het debat in
Oost werden ingenomen. Dat is het positieve van dit debat. De scheiding van kerk en
staat staat hier kennelijk nog hoog in het vaandel. Prachtig. Het debat blijft levendig en
blijft zich ontwikkelen. Ik ben heel blij met de woorden van de burgemeester en het feit dat
hij toegeeft dat het niet fijn is dat de notitie nog niet helemaal op orde is. Na de zomer
gaan we daar eens goed naar kijken. Dat wordt de evaluatie. Dat is mooi. Dat gaan we
doen. Ik hoor echter geen toezegging ten aanzien van mijn motie. Ik vind het prima als u
wel een toezegging doet, want dan kan ik de motie intrekken. In mijn motie vraag ik heel
nadrukkelijk dat wij hier proberen aan te geven hoe wij de uitwerking van de notitie voor
ons zien. Wat is wel en niet toelaatbaar? Wij moeten ook aan de stadsdelen laten weten
wat het kader is dat wij schetsen en wat wij precies bedoelen. Nu dreigt er in mei in
stadsdeel Oost een abstracte en vage discussie te worden gevoerd over de scheiding van
kerk en staat. Zoals wij wel eens Tweede Kamer spelen, gaan ze daar gemeenteraad
spelen. We zitten allemaal te wachten op de concrete invulling. Als u de stadsdelen laat
weten dat ze na de zomer een concrete uitwerking krijgen, horen wat toelaatbaar is en
wat niet, dan kunnen we deze motie intrekken. Als u dat enigszins onduidelijk laat, dan wil
ik de motie graag in stemming brengen. We moeten voorkomen dat we overal dezelfde
discussies voeren. Laten we de stadsdelen een handje helpen en de scheiding van kerk
en staat een stap verder brengen. Zoveel jaar nadat de notitie is vastgesteld, verdient het
onderwerp dat.

De VOORZITTER geeft het woord aan wethouder Ossel.

Wethouder OSSEL: Ik kan heel kort zijn. De heer Van 't Wout handhaaft zijn
motie. In mijn reactie heb ik haar een beetje boven de markt laten hangen. De motie is
overbodig gezien onze omgang met toezeggingen. Mocht de raad haar toch aannemen,
dan beschouw ik dit als een aansporing om op de ingeslagen weg voort te gaan.

De VOORZITTER geeft het woord aan burgemeester Van der Laan.

Burgemeester VAN DER LAAN: Heel kort om de heer Ivens gerust te stellen. Op
de tweede pagina van de brief van 9 maart staat in de laatste zinnen dat het college het
standpunt van de inclusieve neutraliteit opnieuw onder de aandacht van de stadsdelen zal
brengen. Dat is een element waarover u zekerheid wilt hebben. Ik herhaal nog eens dat
we dat zullen doen, met inbegrip van uw tweede verzoek over de uitwerking van de
scheiding van kerk en staat. Dat is de evaluatie die we met de raad gaan doen. Dat kan
leiden tot een nieuwe notitie. Het zal in ieder geval leiden tot wat u in uw eerste termijn
bepleitte om in het document het standpunt van de raad op te nemen zodat men niet op
zoek hoeft naar twee documenten om te begrijpen wat het standpunt van de
gemeenteraad van Amsterdam is. Ik hoop dat dat voor u duidelijk genoeg is.

(De heer IVENS: Dat is fijn om te horen, maar ik wil een duidelijke
toezegging. Laat u dit ook aan stadsdeel Oost weten? En wat adviseert u
stadsdeel Oost? Dat wil in mei al zijn eigen notitie gaan opstellen en er

21
Jaar 2012 Gemeente Amsterdam R

Afdeling 2 Gemeenteraad

Vergaderdatum 14 maart 2012 Raadsnotulen
zelf over gaan nadenken. Adviseert u het stadsdeel om zich geen zorgen
te maken omdat wij na de zomer met een uitwerking komen? Of moet het
stadsdeel alsnog zelf het wiel gaan uitvinden?)

Ik denk dat wij het stadsdeel een handje gaan helpen. Ik vind het sowieso verlies
van energie als overal het wiel wordt uitgevonden. Dit wiel is in 2008/2009 door de raad
en het college uitgevonden en is het vigerende recht. Wij gaan gewoon vertellen wat het
vigerend recht is.

(De heer IENS: Wij wachten vol spanning de discussie af en we hopen
dat de uitkomst concreet genoeg is zodat de stadsdelen er iets mee
kunnen. We wachten de zomer af en trekken de motie in.)

Dank voor dat vertrouwen. We zullen het niet beschamen.

De motie-lvens (Gemeenteblad afd. 1, nr. 127), ingetrokken zijnde, maakt geen
onderwerp van behandeling meer uit.

De discussie wordt gesloten.

Aan de orde is de stemming over de motie-Van ’t Wout en Shahsavari-Jansen
(Gemeenteblad afd. 1, nr. 126).

De motie-Van 't Wout en Shahsavari-Jansen (Gemeenteblad afd. 1, nr. 126) wordt
bij zitten en opstaan verworpen.

De VOORZITTER constateert dat de motie-Van 't Wout en Shahsavari-Jansen
(Gemeenteblad afd. 1, nr. 126) is verworpen met de stemmen van de VVD, de SP, het
CDA en Red Amsterdam voor.

De voordracht wordt zonder hoofdelijke stemming goedgekeurd; de raad neemt
mitsdien het besluit, vermeld onder nr. 99 van afd. 1 van het Gemeenteblad.

De VOORZITTER schorst de vergadering.

De VOORZITTER heropent de vergadering.

16

Voordracht van het college van burgemeester en wethouders van 29 november
2011 tot vaststellen van een Verordening tot wijziging van de Subsidieverordening ter
stimulering van de schone rondvaart (Gemeenteblad afd.1, nr. 66)

De VOORZITTER geeft het woord aan de heer Evans-Knaup.

De heer EVANS-KNAUP: Wij hebben een amendement op deze voordracht. Het
is een tamelijk technisch amendement dat moet regelen dat de verordening
correspondeert met de Europese regelgeving. Toen we dit onderzochten, kwamen we tot
de conclusie dat het goed zou zijn als alle motoren die beroepsmatig gebruikt worden
voldoen aan de Europese normen. Wij zullen daartoe binnenkort een initiatiefvoorstel
indienen dat moet regelen dat naast vrachtwagens ook andere motoren als

22
Jaar 2012 Gemeente Amsterdam R
Afdeling 2 Gemeenteraad
Vergaderdatum 14 maart 2012 Raadsnotulen
rondvaartboten en aggregaten, de non-roadmotoren, aan diezelfde eisen gaan voldoen.
Wij hopen dat daarmee onze binnenstad snel een beetje schoner wordt.

De VOORZITTER deelt mee dat het volgende amendement is ingekomen:

41° Amendement van het raadsleden Evans-Knaup inzake de Verordening tot
wijziging van de Verordening ter stimulering van de schone rondvaart (Gemeenteblad afd.
1, nr. 133).

Besluit:

Daar waar gesproken wordt over de CCR3-norm dit te vervangen door de Fase
IIB-norm.

Aan artikel 1 wordt tussen de onderdelen k. ‘middelgrote onderneming’ en |.
‘rondvaartboot’ het volgende onderdeel toegevoegd: ‘oplaadpunt: een voorziening die
hoofdzakelijk wordt gebruikt voor het opladen van een elektrische motor van een
rondvaartboot,’

Te vervangen door:

Aan artikel 1 Begripsbepalingen wordt tussen de onderdelen k. ‘middelgrote
onderneming’ en |. ‘rondvaartboot’ het volgende onderdeel toegevoegd: ‘oplaadpunt: een
walstroomvoorziening die hoofdzakelijk wordt gebruikt voor het opladen van een
elektrische motor van een rondvaartboot. Deze voorziening wordt gevoed door het vaste
stroomnet.

Artikel 1 e. Fase IIIB-norm; norm conform EU richtlijnen.

In artikel 3, tweede lid, onderdeel a, wordt '31 december 2012’ vervangen door
‘1 maart 2014’.

Deze wijziging uit de voordracht niet over te nemen.

Aan artikel 3, tweede lid, toe te voegen: c. Fase IV-norm of een gelijkwaardig
alternatief.

Aan artikel 3 wordt een lid 4 toegevoegd luidende:

4. Het college verstaat onder een gelijkwaardig alternatief voor een motor die
voldoet aan de Fase IV-norm, zoals in lid 2 onder c, van dit artikel, in ieder geval een
motor met een uitstoot van maximaal NOx 0,4 ug/kWh en PM 0,025 ug/kWh of een
volledig elektrische primaire aandrijving.

Artikel 4

Lid 2. De motor waar de subsidie betrekking op heeft, wordt als hoofdmotor
gebruikt voor het aandrijven van de rondvaartboot. Demeter wordt—niet voor andere

Lid 5. Indien het vaartuig wordt voorzien van hulpmotoren en/of stroomaggregaten
dienen deze ook te voldoen aan de fase IIIB-norm.

Lid 6. Indien er sprake is van een elektrische motor: bij een motor bedoeld voor
het aandrijven van de rondvaartboot die volledig elektrisch voor de gebruikelijke
bedrijfsvoering gebruikt kan worden mogen hulpmotoren en/of stroomaggregaten niet
volcontinu in gebruik zijn (slechts ter ondersteuning) en ook niet de taak van de
hoofdmotor kunnen overnemen.

Artikel 8, derde lid komt te luiden:

De subsidie bedraagt voor elke aangeschafte of aangepaste motor en voor elke
rondvaartboot maximaal:

a. 10.000 euro voor het voorzien van een roetfilter en een naverbrander op een
motor die voldoet aan de CCR2-norm waarvan de motor uiterlijk 31 juli 2011 is aangepast;

23
Jaar 2012 Gemeente Amsterdam
Afdeling 2 Gemeenteraad R
Vergaderdatum 14 maart 2012 Raadsnotulen

b. 18.000 euro voor een motor die voldoet aan de Fase IIIB-norm of een
gelijkwaardig alternatief waarvan de motor uiterlijk 1 maart 2012 is vervangen;

c. 6000 euro voor het voorzien van een roetfilter en een naverbrander op een
motor die voldoet aan de CCR2-norm waarvan de motor uiterlijk 31 december 2011 is
aangepast;

e. 2000 euro voor het voorzien van een roetfilter en een naverbrander op een
motor die voldoet aan de CCR2-norm waarvan de motor uiterlijk 31 december 2012 is
aangepast;

f. 15.000 euro voor een motor die voldoet aan de Fase IIIB-norm of een
gelijkwaardig alternatief waarvan de motor uiterlijk 1 maart 2013 is vervangen;

g. 12.000 euro voor een motor die voldoet aan de Fase IIIB-norm of een
gelijkwaardig alternatief waarvan de motor uiterlijk 1 maart 2014 is vervangen;

h. 9000 euro voor een motor die voldoet aan de Fase IIIB-norm of een
gelijkwaardig alternatief waarvan de motor uiterlijk 31 december 2014 is vervangen;

i. 15.000 euro voor een motor die voldoet aan de Fase IV-norm of een
gelijkwaardig alternatief waarvan de motor uiterlijk 31 december 2014 is vervangen.

Het amendement maakt deel uit van de beraadslaging.

De VOORZITTER geeft het woord aan de heer Schimmelpennink.

De heer SCHIMMELPENNINK: Dit voorstel was een echt hamerstuk. Het is een
voorstel waarin het bedrag van 950.000 euro veranderd werd in 1 miljoen euro. Het is
nauwelijks voorstelbaar dat zoiets op de agenda wordt gezet. Daar is echter wel deze
activiteit uit voortgekomen. Wat mij daarin bijzonder bevalt, is dat we tot een meetbare
norm zijn gekomen. Er is veel over gezegd, maar ik zal het eenvoudig stellen. We hebben
hier te maken met een oppositiepartij die heeft samengewerkt met de wethouder en zijn
ambtenaren en samen zijn ze tot een norm gekomen. De norm is heel eenvoudig
meetbaar. Voor stikstofdioxide is de norm 0,4 ug/kWh en voor fijnstof 0,025 ug/kWh. Dat
zijn meetbare grootheden. Normaal is het moeilijk om vervuiling aan te pakken, maar als
we de vervuiling kunnen meten en de norm kunnen controleren, dan is dit uitvoerbaar. Ik
vind dat hier een grote prestatie is verricht en dat wil ik hier graag nog eens zeggen. Ik
denk dat we af moeten stappen van het subsidiëren van de vervuiler. Ik denk echt dat we
geld moeten besparen en dat we regels moeten opstellen. Daarvoor hebben we een norm
nodig. Die norm hebben we nu. Als wij deze norm handhaven, dan kunnen we
gemakkelijk voldoen aan de eisen van de Europese Unie. We kunnen daarnaast ook de
gezondheid van onze inwoners dramatisch verbeteren.

De VOORZITTER geeft het woord aan de heer Manuel.

De heer MANUEL: Ondanks dit uitgebreide college wil D66 toch een reactie van
het college zelf voordat wij ons oordeel zullen vellen over dit zeer uitgebreide
amendement.

De VOORZITTER geeft het woord aan wethouder Wiebes.

Wethouder WIEBES: Er is inderdaad goed samengewerkt. Ik wil Red Amsterdam
hartelijk danken voor het initiatief, maar ook voor de genomen moeite. Ik steun het
amendement graag. Ik heb mij een paar weken geleden hierin verdiept en had een

24
Jaar 2012 Gemeente Amsterdam R
Afdeling 2 Gemeenteraad
Vergaderdatum 14 maart 2012 Raadsnotulen
blaadje volgeschreven waarin ik u in mensentaal kon uitleggen wat de verbeteringen
waren. Ik moet u eerlijk bekennen dat ik het ergens deze middag kwijt moet zijn geraakt.
Vragen hierover moet u dus aan de heer Evans-Knaup stellen. Mijn antwoord is dat ik het
amendement steun.
(De heer DE GOEDE: Wat doen we als ik een technische fout in het
amendement zie staan?)
(De VOORZITTER: Als er sprake is van een technische fout, dan zou ik
er een punt van orde van maken. Ik denk dat dat het meest praktische is.)
(De heer DE GOEDE: Ik neem aan dat de indieners het opladen van een
elektrische accu bedoelen en niet het opladen van een elektrische motor.
Anders zou geen enkele boot hiervoor subsidie krijgen.)
(De VOORZITTER: Wij kijken even naar de heer Evans-Knaup.)
(De heer EVANS-KNAUP: Dat klopt. Ik zou het amendement snel even
kunnen veranderen.)
(De VOORZITTER: Als wij overal waar ‘motor’ staat ‘de accu's van
motoren’ lezen, dan komt het goed.)
(De heer EVANS-KNAUP: Volgens mij wel.)

Het amendement-Evans-Knaup (Gemeenteblad afd. 1, nr. 133), ingetrokken
zijnde, maakt geen onderwerp van behandeling meer uit.

De VOORZITTER deelt mee dat het volgende amendement is ingekomen:

42° Amendement van het raadsleden Evans-Knaup inzake de Verordening tot
wijziging van de Verordening ter stimulering van de schone rondvaart (Gemeenteblad afd.
1, nr. 132).

Besluit:

Daar waar gesproken wordt over de CCRS3-norm dit te vervangen door de Fase
IIB-norm.

Aan artikel 1 wordt tussen de onderdelen k. ‘middelgrote onderneming’ en |.
‘rondvaartboot’ het volgende onderdeel toegevoegd: ‘oplaadpunt: een voorziening die
hoofdzakelijk wordt gebruikt voor het opladen van de accu's van elektrische motoren van
een rondvaartboot;’.

Te vervangen door:

Aan artikel 1 Begripsbepalingen wordt tussen de onderdelen k. ‘middelgrote
onderneming’ en |. ‘rondvaartboot’ het volgende onderdeel toegevoegd: ‘oplaadpunt: een
walstroomvoorziening die hoofdzakelijk wordt gebruikt voor het opladen van de accu's van
elektrische motoren van een rondvaartboot. Deze voorziening wordt gevoed door het
vaste stroomnet.

Artikel 1 e. Fase IIIB-norm; norm conform EU richtlijnen.

In artikel 3, tweede lid, onderdeel a, wordt '31 december 2012’ vervangen door
‘1 maart 2014’.

Deze wijziging uit de voordracht niet over te nemen.

Aan artikel 3, tweede lid, toe te voegen: c. Fase IV-norm of een gelijkwaardig
alternatief.

Aan artikel 3 wordt een lid 4 toegevoegd luidende:

4. Het college verstaat onder een gelijkwaardig alternatief voor een motor die
voldoet aan de Fase IV-norm, zoals in lid 2 onder c, van dit artikel, in ieder geval een

25
Jaar 2012 Gemeente Amsterdam
Afdeling 2 Gemeenteraad R
Vergaderdatum 14 maart 2012 Raadsnotulen
motor met een uitstoot van maximaal NOx 0,4 ug/kWh en PM 0,025 ug/kWh of een
volledig elektrische primaire aandrijving.

Artikel 4

Lid 2. De motor waar de subsidie betrekking op heeft, wordt als hoofdmotor
gebruikt voor het aandrijven van de rondvaartboot. Demeter wordt—niet voor andere

Lid 5. Indien het vaartuig wordt voorzien van hulpmotoren en/of stroomaggregaten
dienen deze ook te voldoen aan de fase IIIB-norm.

Lid 6. Indien er sprake is van een elektrische motor: bij een motor bedoeld voor
het aandrijven van de rondvaartboot die volledig elektrisch voor de gebruikelijke
bedrijfsvoering gebruikt kan worden mogen hulpmotoren en/of stroomaggregaten niet
volcontinu in gebruik zijn (slechts ter ondersteuning) en ook niet de taak van de
hoofdmotor kunnen overnemen.

Artikel 8, derde lid komt te luiden:

De subsidie bedraagt voor elke aangeschafte of aangepaste motor en voor elke
rondvaartboot maximaal:

a. 10.000 euro voor het voorzien van een roetfilter en een naverbrander op een
motor die voldoet aan de CCR2-norm waarvan de motor uiterlijk 31 juli 2011 is aangepast;

b. 18.000 euro voor een motor die voldoet aan de Fase IIIB-norm of een
gelijkwaardig alternatief waarvan de motor uiterlijk 1 maart 2012 is vervangen;

c. 6000 euro voor het voorzien van een roetfilter en een naverbrander op een
motor die voldoet aan de CCR2-norm waarvan de motor uiterlijk 31 december 2011 is
aangepast;

e. 2000 euro voor het voorzien van een roetfilter en een naverbrander op een
motor die voldoet aan de CCR2-norm waarvan de motor uiterlijk 31 december 2012 is
aangepast;

f. 15.000 euro voor een motor die voldoet aan de Fase IIIB-norm of een
gelijkwaardig alternatief waarvan de motor uiterlijk 1 maart 2013 is vervangen;

g. 12.000 euro voor een motor die voldoet aan de Fase IIIB-norm of een
gelijkwaardig alternatief waarvan de motor uiterlijk 1 maart 2014 is vervangen;

h. 9000 euro voor een motor die voldoet aan de Fase IIIB-norm of een
gelijkwaardig alternatief waarvan de motor uiterlijk 31 december 2014 is vervangen;

i. 15.000 euro voor een motor die voldoet aan de Fase IV-norm of een
gelijkwaardig alternatief waarvan de motor uiterlijk 31 december 2014 is vervangen.

Het amendement maakt deel uit van de beraadslaging.

De discussie wordt gesloten.

Aan de orde is de stemming over het amendement-Evans-Knaup (Gemeenteblad
afd. 1, nr. 132).

Het amendement-Evans-Knaup (Gemeenteblad afd. 1, nr. 132) wordt bij zitten en
opstaan aangenomen.

De VOORZITTER constateert dat het amendement-Evans-Knaup (Gemeenteblad
afd. 1, nr. 132) met algemene stemmen is aangenomen.

Aan de orde is de stemming over de voordracht (nr. 66).

26
Jaar 2012 Gemeente Amsterdam R
Afdeling 2 Gemeenteraad
Vergaderdatum 14 maart 2012 Raadsnotulen

De voordracht (nr. 66) wordt bij zitten en opstaan aangenomen.

De VOORZITTER constateert dat de voordracht (nr. 66) met algemene stemmen
is aangenomen.

De voordracht wordt zonder hoofdelijke stemming goedgekeurd; de raad neemt
mitsdien het besluit, vermeld onder nr. 66 van afd. 1 van het Gemeenteblad, met
inachtneming van de daarin als gevolg van aanneming van het amendement-Evans-
Knaup (Gemeenteblad afd. 1, nr. 132) aangebrachte wijzigingen.

17A

Actualiteit van de raadsleden mevrouw Van Doorninck en mevrouw Van Velzen
van 7 maart 2012 inzake kinderrechten van vreemdelingen (Gemeenteblad afd.1, nr. 111)

De VOORZITTER geeft het woord aan mevrouw Van Doorninck;

Mevrouw VAN DOORNINCK: Kinderen eerst. Elk kind telt. De kinderen hebben
de toekomst. Het belang van goede zorg voor onze kinderen wordt door iedereen gedeeld
en uitgedragen. Amsterdam zorgt over het algemeen ook goed voor zijn kinderen. Ook
voor kinderen zonder een verblijsvergunning. Dat moet ook. Het staat namelijk in
internationale verdragen die Nederland heeft getekend. Elk kind heeft recht op
basisvoorzieningen als opleiding, het opbouwen van een privéleven en opvang.
Kinderrechten houden onder andere in dat bij alle maatregelen die kinderen betreffen het
belang van het kind voorop moet worden gesteld. Als we zien wat er gebeurt als de IND
besluit om een gezin met kinderen uit te zetten naar het land van herkomst, dan wordt dat
niet of nauwelijks gedaan. De belangen van het kind verliezen het op voorhand van het
belang van de Nederlandse staat om vreemdelingen zonder recht op verblijf terug te laten
keren.

De belangen van het kind staan voorop. Dat is een recht, een kinderrecht. Het
debat dat wij vandaag voeren gaat ook niet daarover, maar over de vraag of die belangen
per individu afgewogen moeten worden of dat er structurele oplossingen moeten komen
voor kinderen die hier zijn geworteld en dreigen te worden uitgezet. De minister en ook de
Raad van State gaan ervan uit dat die belangen individueel afgewogen kunnen worden,
dat besluiten erover per discretionaire bevoegdheid van de minister kunnen worden
genomen. Het betekent in feite dat elk kind dat door uitzetting in zijn of haar belangen
wordt geschaad naar de minister moet stappen om te vragen of hij de hand over het hart
strijkt. Het is logisch dat een dergelijk kind, de advocaat van het kind en de ouders van het
kind om het pleidooi kracht bij te zetten de media zullen opzoeken. We hebben allemaal
gezien hoe dat gaat. Het grote politieke en maatschappelijke debat dat er over Mauro is
gevoerd, heeft ons in ieder geval opgeleverd dat veel Nederlanders zijn geconfronteerd
met de schrijnende situatie van een in Nederland geworteld kind dat uitgezet dreigt te
worden en dat er nog meer kinderen in Nederland in dezelfde situatie verkeren. Of het nu
asielkinderen zijn of kinderen die op een andere manier hier zonder verblijfstatus zijn.
Heel veel Nederlanders willen niet dat die kinderen worden uitgezet. Dat heeft dat debat
ons opgeleverd. Eén ding moeten we niet willen, en dat is nog eens een dergelijk debat.
Kinderen die opkomen voor hun rechten moeten niet aan zulk een mediacircus worden
blootgesteld. We kunnen dan de zeer akelige situatie krijgen dat kinderen die het goed

27
Jaar 2012 Gemeente Amsterdam R
Afdeling 2 Gemeenteraad
Vergaderdatum 14 maart 2012 Raadsnotulen
doen in de media meer kans hebben op een positieve uitspraak van de minister dan een
kind dat iets minder mediageniek is.

Een tijdje geleden las ik een column van iemand van Cordaid die schreef: straks
krijgen we nog de tv-show So you think you can stay, waarbij kinderen het tegen elkaar
opnemen en degene die de meeste sms'jes krijgt, kan blijven. Dat kan niet. Kinderrechten
zijn universeel en onvervreemdbaar. Die rechten kunnen niet worden gewaarborgd door
een individuele afweging van de minister, afgedwongen door de publieke opinie. Daarom
moet er een structurele oplossing komen. Het wetsvoorstel van de Partij van de Arbeid en
de ChristenUnie voorziet daar voor een deel in. Amsterdam moet dat wetsvoorstel
steunen, voor al die onbekende Amsterdamse kinderen die dreigen te worden uitgezet
naar een land waar ze misschien zijn geboren, waar hun ouders vandaan komen, maar
waar ze zelf helemaal niets meer mee hebben en waar ze misschien zelfs in hun
ontwikkeling en in hun vrijheid worden beperkt. Die kinderen zijn hier opgegroeid, gaan
hier naar school en hebben hier hun vrienden. Ze zijn hier geworteld en willen hier hun
toekomst opbouwen. Amsterdam moet die kinderen een toekomst bieden.

De VOORZITTER geeft het woord aan mevrouw Van Velzen.

Mevrouw VAN VELZEN: Ik zou hier vandaag verhalen kunnen vertellen.
Schrijnende verhalen van kinderen die hier al jaren wonen, naar school gaan, sporten,
hier vriendjes en vriendinnetjes hebben, vloeiend Nederlands spreken en geen andere
omgeving kennen dan Amsterdam. Van wie de ouders al jaren in een asielprocedure
zitten. Kinderen die alsnog van de ene op de andere dag kunnen worden uitgezet naar
een land dat ze niet of nauwelijks kennen terwijl ze daar zelf niets aan kunnen doen. Ik
zou u ook kunnen vertellen hoe vreselijk ik dat vind en hoe onrechtvaardig ik het vind voor
de individuele kinderen. Ik zou ze bij naam kunnen noemen om duidelijk te maken dat de
PvdA vindt dat deze in Nederland gewortelde kinderen gewoon in Nederland zouden
moeten mogen blijven. Ik doe dat echter niet. Ik doe dat vooral niet omdat we allemaal
gezien hebben dat het niet goed is om de politiek te persoonlijk te maken, om aan de
hand van individuele levensverhalen van kinderen politiek te bedrijven. Het is niet goed
voor die kinderen die er immers zelf ook niets aan kunnen doen en hun hele toekomst nog
voor zich hebben. Het is ook niet goed voor de rechtstaat. We moeten niet steeds een
beroep willen doen op de discretionaire bevoegdheid van de minister voor schrijnende
gevallen. Dat werkt willekeur en valse verwachtingen in de hand. Dat is juist waarom het
zo belangrijk is dat de PvdA-fractie in Den Haag samen met de ChristenUnie het initiatief
heeft genomen voor de Wortelingswet. Vandaag vragen wij van de gemeenteraad van
Amsterdam om zich achter dat voorstel te scharen en aan het college om er in de Tweede
Kamer en bij minister Leers op aan te dringen om deze wet aan te nemen en uit te
voeren.

Deze kinderen hebben in hun prille leven al minstens acht jaar lang banden
opgebouwd in Amsterdam. Als zij worden uitgezet, is dat niet alleen schadelijk voor die
kinderen zelf, maar het doet ook pijn bij al die Amsterdammers met wie ze bevriend zijn
en met wie ze banden hebben. Bij hun meesters, juffen, vrienden, vriendinnen,
klasgenoten, voetbalcoaches en muziekleraren. Ook zij moeten weten waar ze aan toe
zijn voordat ze weer een sponsorloop of een vriendenactie opzetten. Daarom dienen wij
vandaag samen met Groenlinks, het CDA, D66, Red Amsterdam en de SP een motie in
waarin we vragen om een wettelijk kader te maken dat perspectief biedt aan kinderen
zonder verblijfsstatus die langdurig geworteld zijn in Nederland en een permanent verblijf
in Nederland mogelijk te maken.

28
Jaar 2012 Gemeente Amsterdam
Afdeling 2 Gemeenteraad R
Vergaderdatum 14 maart 2012 Raadsnotulen

De VOORZITTER deelt mee dat de volgende motie is ingekomen:

43° Motie van de raadsleden Van Doorninck, Van Velzen, Shahsavari-Jansen,
Ivens, Evans-Knaup en Manuel inzake kinderrechten van vreemdelingen (Gemeenteblad
afd. 1, nr. 124).

Besluit:

Het college te verzoeken bij de minister van Immigratie, Integratie en Asiel en bij
de Tweede Kamer aan te dringen op een wettelijk kader dat perspectief biedt aan
kinderen zonder verblijfsstatus en die al langdurig geworteld zijn op een permanent verblijf
in Nederland.

De motie maakt deel uit van de beraadslaging.

De VOORZITTER geeft het woord aan mevrouw Van der Velde.

Mevrouw VAN DER VELDE: Trots steunt deze actualiteit niet. We hebben in
Nederland een wet en deze wet biedt volgens ons ruimte aan schrijnende gevallen. Dat
neemt niet weg dat wij de actualiteit zeer sympathiek vinden. Wij zagen Mauro ook op de
tv. Wij zagen ook andere kinderen die wilden blijven omdat ze goed vernederlandst
waren. We moeten echter regels met elkaar afspreken en deze regels zijn er. Wat nu als
er een Mauro verschijnt die niet acht jaar, maar zeven jaar in Nederland woont? Het kan
ook hartverscheurend zijn om zo iemand een verblijfsvergunning te weigeren, daar zijn we
het allemaal over eens. We voelen ons gesteund door de Raad van State die erop wijst
dat aanpassing van de wet misbruik in de hand kan werken. Kinderen mogen straks niet
het slachtoffer worden van procedures en daarvoor ingezet worden. Er zijn regels en als
we die aanscherpen, dan komen we er wel. De procedure kan gerekt worden als kinderen
in Nederland wonen. Een kind mag geen instrument worden van ouders die een
verblijfsvergunning willen krijgen. Daar moeten we heel erg zuiver in zijn.

De VOORZITTER geeft het woord aan mevrouw Shahsavari-Jansen.

Mevrouw SHAHSAVARI-JANSEN: Tweede Kamer spelen. De Amsterdamse
CDA-fractie is daar in principe geen voorstander van. Dat gezegd hebbend, hebben we te
maken met een actualiteit en een motie. En belangrijker nog: met een heftig
maatschappelijk debat, ook in Amsterdam, over kinderen en asielpolitiek. Een debat dat
ons allen raakt. Asielpolitiek is complex en weerbarstig. Eventuele nieuwe wetgeving vergt
daarom een zorgvuldige en open afweging. Uit het advies van de Raad van State over de
zogeheten Wortelingswet van Voordewind en Spekman blijkt dat ook. Laat de vraag of en
wanneer er sprake is van een schrijnend geval zich in een algemene regel omschrijven?
Of vereist dit maatwerk middels de discretionaire bevoegdheid van de minister, waarbij
alle relevante belangen zorgvuldig worden afgewogen? Wordt met deze wet niet de indruk
gewekt dat aan eerdere juridische oordelen over het verblijfsrecht alsnog feitelijk en
juridisch hun werking wordt ontnomen als juist degenen die geen gehoor hebben gegeven
aan de vertrekplicht terwijl anderen dat wel hebben gedaan alsnog een verblijfsrecht
krijgen? Voorziet het initiatiefwetsvoorstel bijvoorbeeld in objectieve criteria om de mate
van worteling te kunnen bepalen? Zomaar een aantal dilemma's die we kunnen opwerpen

29
Jaar 2012 Gemeente Amsterdam
Afdeling 2 Gemeenteraad R
Vergaderdatum 14 maart 2012 Raadsnotulen
naar aanleiding van het initiatiefvoorstel van Spekman en Voordewind. Om over het
ongenuanceerde initiatief van Tofik Dibi nog maar te zwijgen.

Dit alles neemt niet weg dat we te maken hebben met de schrijnende realiteit van
asielkinderen die hier soms al heel lang zijn. We kennen allemaal de voorbeelden.
Voorbeelden die iedereen hier aan het hart gaan. Wij zijn daarom heel blij met het initiatief
dat Groenlinks en de PvdÂ hebben genomen voor deze actualiteit en deze motie. We
willen de oproep aan de minister om zich tot het uiterste in te spannen om te komen tot
een wettelijk kader voor deze groep kinderen dan ook van harte steunen. De kern van
waar het ons om te doen is, is dat het voor de toekomst van onze samenleving en voor de
toekomst van deze jongeren van belang is dat wij hen perspectief bieden.

Het wettelijk kader moet wat ons betreft beter zijn dan het initiatief van de Partij
van de Arbeid en de ChristenUnie. Een wettelijk kader dus dat de juridische
kanttekeningen van de Raad van State adresseert. De motie vraagt dan ook om te komen
tot een wettelijk kader en vraagt niet om het initiatiefwetsvoorstel van de Partij van de
Arbeid en de ChristenUnie aan te nemen. Een wettelijk kader zodat de inspanningen van
de minister zich gaan richten op het stroomlijnen en versnellen van de asielprocedures
zodat schrijnende gevallen in de toekomst zoveel mogelijk worden voorkomen.

De VOORZITTER geeft het woord aan de heer Manuel.

De heer MANUEL: Gelukkig hoef ik mijn woorden niet zo te wegen als mevrouw
Shahsavari-Jansen. Dit is een onderwerp dat in de Tweede Kamer thuishoort. D66 steunt
hier, maar ook in de Tweede Kamer het voorstel van de Partij van de Arbeid en de
ChristenUnie van harte. Ik ben het wel met mevrouw Shahsavari-Jansen eens dat het
beste wat wij hier kunnen doen, naar ik begrijp in navolging van ruim vijftig andere
gemeenten, een oproep doen aan de Tweede Kamer en aan de regering is om dit
probleem, dat wij allemaal onderkennen, op een zorgvuldige manier op te lossen. Wij
steunen de motie daarom van harte.

De VOORZITTER geeft het woord aan de heer Flos.

De heer FLOS: Discussies over kinderrechten. Discussies over in Nederland
gewortelde asielkinderen. Discussies over een stringent asielbeleid en de handhaving
daarvan. Discussies over een wetsvoorstel dat door Spekman en Voordewind aanhangig
is gemaakt. Heel belangrijke discussies waarover goed van gedachten gewisseld moet
worden. Binnen onze fractie denken mensen er op verschillende manieren over. De VVD-
fractie vindt echter unaniem dat dit soort discussies niet thuishoren in dit gremium, de
gemeenteraad van Amsterdam, maar in de Tweede Kamer. Vanwege het belang van het
onderwerp en de mening van de fractie die ik net verwoord, hebben wij geen
fractiestandpunt over dit punt en daarom zal ieder fractielid naar eigen eer en geweten
stemmen, op basis van de inhoud dan wel op basis van het feit dat hij of zij van mening is
dat deze discussie hier niet thuishoort. Waar dit toe leidt, ziet u zo dadelijk.

De VOORZITTER geeft het woord aan de heer Ivens.

De heer IVENS: De SP in de Tweede kamer steunt het kinderpardon en daarom
steunt de SP ook hier het kinderpardon. Een aantal mensen heeft er terecht op gewezen
dat het geen schoonheidswedstrijd moet worden. lemand een gezicht geven, is altijd
riskant. We kennen allemaal het voorbeeld van Mauro. Dat geval kreeg een gezicht. Daar

30
Jaar 2012 Gemeente Amsterdam

Afdeling 2 Gemeenteraad R

Vergaderdatum 14 maart 2012 Raadsnotulen
stonden we allemaal achter. In Amsterdam hebben we op dit moment helaas ook te
maken met een gezicht. Geen gezicht dat zomaar de media zoekt, maar een gezin dat
ons om steun vraagt. We kunnen het louter over de regels hebben, maar we kunnen het
ook over de mensen erachter hebben. Deze mensen willen graag dat wij hen steunen.
Het gaat over een gezin in Noord met drie kinderen. Dat gezin dreigt het land te moeten
verlaten en uitgezet te worden naar Irak omdat Bagdad veilig zou zijn. De school is in
actie gekomen om bij de IND een beroep op schrijnendheid te kunnen doen. De school en
het gezin willen heel graag dat wij ook uitspreken dat we aan hun kant staan. Dat doen we
niet alleen als we mensen bij EénVandaag zien of aan tafel bij Pauw en Witteman. We
kunnen het ook doen bij anonieme mensen. We kunnen wachten tot het kinderpardon er
is, maar dat zal voor dit gezin niet eens van toepassing zijn. We kunnen ook accepteren
dat we hier te maken hebben met een schrijnend geval.

De SP kiest er heel graag voor om nu niet alleen aandacht te schenken aan de
gezichten in de grote media, maar ook aan dit gezin en aan kinderen op de school waar
deze kinderen heen gaan. De kinderen op die school begrijpen niet dat hun vriendjes het
land moeten verlaten en naar Bagdad moeten waarvan ze allemaal de beelden kennen en
waar het heus nog niet helemaal veilig is. Die kinderen begrijpen het niet. Laten wij het
motto van dit college en van deze stad, Kinderen eerst, ook op deze kinderen toepassen.
Daarom wil ik in navolging van een hele reeks burgemeesters die het al hebben
opgenomen voor een aantal kinderen in hun stad aan deze burgemeester vragen of hij
zich ook voor dit gezin in Amsterdam-Noord wil inzetten. Als de voorzitter mij toestaat om
in de tweede termijn eventueel een motie in te dienen, dan wil ik eerst het antwoord van
de burgemeester afwachten.

De VOORZITTER geeft het woord aan de heer Evans-Knaup.

De heer EVANS-KNAUP: Ik heb al heel veel mooie en rake dingen gehoord over
deze motie waarmee ik het zeer eens ben. Wij vinden dat we kinderen die al zo lang in
Nederland wonen en hier geworteld zijn eenvoudigweg niet uit moeten zetten. Met het
aannemen van deze motie laten wij zien dat wij het woord ‘barmhartig’ uit ons motto heel
serieus nemen.

De VOORZITTER geeft het woord aan burgemeester Van der Laan.

Burgemeester VAN DER LAAN: Dank aan de raad voor de geserreerde en toch
heel indrukwekkende bewoordingen die gekozen zijn bij dit onderwerp. Ik denk dat het
goed is om eerst het algemene punt te bespreken en dan het concrete punt van de heer
Ivens over het gezin in Noord.

Ik denk dat het gemakkelijk gezegd wordt, maar iedereen in deze raadzaal,
collegelid of raadslid, heeft vermoedelijk dezelfde twee zielen in zijn of haar borst, in
verschillende mengverhoudingen. Wij willen hier in de gemeenteraad geen Tweede
Kamer spelen zoals iemand het zei. We moeten voorzichtig zijn om ons als
medewetgever op te stellen over iets waar wij niet over gaan. De andere ziel zegt dat we
allemaal soms hartverscheurende dingen zien gebeuren en daar een mening over willen
geven. We proberen invloed uit te oefenen op de discussie in het land die we vanuit de
grote stad zouden moeten proberen uit te oefenen. Het college bestaat ook uit mensen
met diezelfde twee zielen in de borst en trekt hier een conclusie over de motie en over wat
u van plan bent om uit te spreken. Wij brengen beide aspecten naar voren en willen het
oordeel overlaten aan de raad. De motie verzoekt bij de Tweede Kamer en de minister

31
Jaar 2012 Gemeente Amsterdam

Afdeling 2 Gemeenteraad R

Vergaderdatum 14 maart 2012 Raadsnotulen
aan te dringen op het wettelijke kader. Aandringen zal in dit geval inhouden dat wij de
motie graag voor u naar Den Haag sturen en dat wij aanbieden om er meer informatie
over te geven. We zullen ons dus niet heel actief opstellen als waren wij de regering, want
dat zijn we niet. We zullen de motie echter graag naar Den Haag doorsturen. Ik denk dat
dit past bij de mengverhouding van de zielen in het college. Dat staat echter niet ver af
van wat ik net in de raad gehoord heb.

Dan de kwestie die de heer Ivens aansnijdt. Het gaat om een gezin in Noord. We
moeten een beetje voorzichtig zijn met het geven van details, maar als ik goed
geïnformeerd ben, dan zou dit gezin op twee punten niet onder het nieuwe wetsvoorstel
vallen. Er is geen sprake van een asielkwestie. Bovendien is het gezin hier vijf jaar en nog
geen acht jaar. Dat neemt niet weg dat we ons altijd voor individuele gevallen kunnen
inzetten. Voor stadgenoten in dit geval. Ik aarzel een beetje, want ik heb een beetje
informatie over het gezin gekregen. Het gezin heeft juist weer een nieuwe aanvraag
ingediend, maar we beschikken ook over informatie dat het gezin in principe wel gebruik
wil maken van de opvang in de gezinslocatie van het COA. De kwestie zou dus heel
genuanceerd kunnen liggen.

Ik denk dat de heer Ivens meer geïnteresseerd is in de vraag of we hulp kunnen
bieden en of we bereid zijn om een beroep op de minister te doen in dit concrete geval.
Over de hulp hoeft hij zich geen zorgen te maken. Als er kinderen in het geding zijn, dan
wordt er hulp verleend. Kinderen moeten altijd een dak boven hun hoofd hebben. Er zijn
nog allerlei andere specifieke zaken waarop wij actie ondernemen om kinderen datgene
te geven waarop ze krachtens de verdragen recht hebben. Dat wordt ook door Den Haag
geaccepteerd. Verder is er de oproep aan de minister in een individueel geval. Ik heb het
eerder al in de commissie tegen de heer Ivens gezegd, maar het is misschien goed om
het hier nog eens te herhalen. Ik was zelf raadslid ten tijde van de Turkse kleermaker
Gümüs. Raad en college gingen toen eensgezind achter de kleermaker staan, met de
school en de buurt. Een heleboel mensen hebben Gümüs toen gesteund. Uit Den Haag
kwam toen het geluid dat voor sommigen oprecht kan zijn, voor anderen iets minder
oprecht kan zijn geweest, dat zullen we nooit weten. Het kwam erop neer dat de kansen
van Gümüs op legalisatie eerder zouden zijn verzwakt doordat wij er als raad en als
college en als stad en buurt achter gingen staan dan dat zijn kansen zouden zijn vergroot.
We zullen nooit weten of dat waar is, maar ik kan mij voorstellen dat niet elke zaak zich
goed leent voor publieke acties. We hebben er toen in ieder geval een heel klein trauma
aan overgehouden, want we vonden Gümüs een loepzuiver geval. Als we zien hoe later
het pardon is geregeld, dan denk ik dat het ook juist was. Ik heb er echter de
behoedzaamheid aan overgehouden om niet te makkelijk publieke uitspraken te doen
over individuele gevallen.

Dat is een andere discussie dan de raad vanavond voert over het wetsvoorstel. Ik
zeg niet dat de heer Ivens dit er niet aan mag verbinden, maar het is wel goed om het
onderscheid goed in de gaten te houden. Aangezien het ook nog gaat om een zaak die
kwestieus is en waarin ontwikkelingen zijn in de richting van de bereidheid van het gezin
om naar de gezinslocatie van het COA te verhuizen, wil ik het daarbij laten. Ik heb
toegezegd dat we hulp aan de kinderen zullen geven. In deze openbare discussie laat ik
even in het midden in hoeverre we nog oproepen aan de minister zullen doen. Ik hoop dat
de heer Ivens en ik contact zullen houden. Dat kan ook via de commissie. Ik wil het daar
nu bij laten, zowel om redenen van doelmatigheid als omdat we in individuele gevallen
heel erg terughoudend moeten zijn.

Het college zal het oordeel over de motie aan de raad overlaten en we zullen haar
met alle soorten van genoegen naar Den Haag sturen.

32
Jaar 2012 Gemeente Amsterdam
Afdeling 2 Gemeenteraad R
Vergaderdatum 14 maart 2012 Raadsnotulen

De VOORZITTER geeft het woord aan mevrouw Shahsavari-Jansen.

Mevrouw SHAHSAVARIJANSEN: Volgens mij is er een heel goede en
genuanceerde discussie gevoerd. Ik wil nog een keer benadrukken dat het dictum van de
motie om een heel goede reden op deze manier geformuleerd is. Er staat dat wij de
minister en de Tweede Kamer vragen om tot een wettelijk kader te komen. Ik wil
nogmaals benadrukken dat dit niet het initiatiefwetsvoorstel is. In uw reactie verwees u net
tweemaal naar het initiatiefvoorstel alsof wij dat aan de regering zouden vragen. Wat mij
betreft is dat niet het dictum van de motie. Ik hecht eraan om dat nog eenmaal te
benadrukken.

(Mevrouw VAN VELZEN: Ik vraag mij af of mevrouw Shahsavari-Jansen
kan overwegen dat dit een amendement op het wetsvoorstel kan zijn.)

Zeker. Het gaat mij erom dat de Raad van State een advies heeft gegeven.
Daarin is een aantal kritische juridische kanttekeningen geplaatst. Ik denk dat het goed
zou zijn als de regering of de initiatiefnemers of wie dan ook die kennis en kunde
gebruiken om het wetsvoorstel nog te verbeteren. Ik hoop dat ook aandacht wordt
besteed aan het verkorten van procedures om te voorkomen dat er in de toekomst nog
schrijnende gevallen bijkomen.

De VOORZITTER geeft het woord aan de heer Ivens.

De heer IVENS: De burgemeester was duidelijk in zijn antwoord. Volgens mij
zitten we tamelijk op één lijn, ware het niet dat hij een parallel trekt met de heer Gümüs.
Die zaak speelde zich veel meer af in het publieke debat. Dit gezin vraagt gewoon aan
deze burgemeester en aan deze raad om hen te steunen. Niet alleen dit gezin, ook de
school vraagt het. Als er zulk een klemmend beroep komt uit de naaste omgeving van
deze mensen, dan kunnen wij niet, als we een humaan asielbeleid willen, niet thuis
geven. Daarom rest mij weinig anders dan om toch deze motie in te dienen waarin een
vriendelijk verzoek staat aan de burgemeester om deze familie te steunen zodat zij in
Nederland kan blijven en om dat aan minister Leers te laten weten. De burgemeester kan
op alle mogelijke manieren een brief schrijven. Het gaat erom dat het gezin zich gesteund
weet en dat de vriendjes van deze kinderen ook begrijpen dat zij wat ons betreft gewoon
kunnen blijven.

De VOORZITTER deelt mee dat de volgende motie is ingekomen:

44° Motie van het raadslid Ivens inzake familie Al Nuaimy (Gemeenteblad afd.
1, nr. 125).

Besluit:

Verzoekt de burgemeester het verzoek van de familie Al Nuaimy on in Nederland
te mogen blijven te ondersteunen en dit te laten weten aan minister Leers.

De motie maakt deel uit van de beraadslaging.

De VOORZITTER geeft het woord aan de heer Flos.

33
Jaar 2012 Gemeente Amsterdam R
Afdeling 2 Gemeenteraad
Vergaderdatum 14 maart 2012 Raadsnotulen

De heer FLOS: Onze fractie wil graag na de beantwoording door de
burgemeester en voor de stemming een schorsing van een paar minuten.

De VOORZITTER geeft het woord aan burgemeester Van der Laan.

Burgemeester VAN DER LAAN: Ik wil nog even reageren op mevrouw
Shahsavari-Jansen. Ik heb net inderdaad even gesproken over het wetsvoorstel, maar ik
had u goed gehoord. U doelde op het wetsvoorstel met verwerking van de kritiek van de
Raad van State. Ik heb u absoluut niet willen vastpinnen op het wetsvoorstel dat er nu ligt.
Het college laat het oordeel aan de raad over omdat wij geen bezwaar daartegen zien met
de twee zielen in onze borst die u allemaal ook heeft.

Ik ben bang dat dit iets anders ligt voor de motie van de heer Ivens. Ik wil
nadrukkelijk zeggen dat ik zijn inzet voor het gezin uit Noord prijs. Ik wil ook een feit
noemen dat ik van de ambtenaren gehoord heb en dat nog niet expliciet genoemd is. De
heer Ivens heeft gelijk als hij erop wijst dat de school en de vriendjes het gezin steunen. Ik
vond het indrukwekkend om te lezen dat er leges betaald moeten worden van maar liefst
4750 euro die door de school bij elkaar is gebracht. Dat wil zeggen dat de heer Ivens hier
geen onzin naar voren heeft gebracht. Het was juist daarom dat ik mij de vergelijking met
Gümüs veroorloofde. Het gaat om een serieus geval. En toch, mijnheer Ivens, denk ik dat
het college de motie moet ontraden omdat we anders als gemeenteraad gaan praten over
een landelijke zaak van de minister in een individueel geval. Dat is wezenlijk iets anders
dan de motie die een algemeen beleid voorstelt. Daar hebben de heer Ivens en ik ook
geen verschil van mening over. Hij wil die grens wel oversteken en ik wil, om de redenen
die ik genoemd heb, die grens niet oversteken. Dat heeft te maken met doelmatigheid. Ik
geloof dat we het publieke circus waar we zojuist over gesproken hebben eerder
aanwakkeren als we als gemeenteraad dit soort dingen doen. Het heeft ook te maken met
het gegeven dat de zaak een aantal feitelijke aspecten kent waarover ik hier niet te veel
wil uitweiden omdat ik niet weet in hoeverre zich dat verdraagt met wat het gezin er zelf
wel of niet over gemeld wil hebben. Het heeft er ook mee te maken dat wij achter de
schermen altijd zullen opkomen voor onze kinderen om hen zo goed mogelijk te helpen,
op zijn Amsterdams, maar uiteraard binnen de wet. Ik vind de motie dus net een stap te
ver gaan en ontraad haar dus, zij het niet met vreugde.

De VOORZITTER schorst de vergadering.

De VOORZITTER heropent de vergadering.

De VOORZITTER geeft het woord aan de heer Flos.

De heer FLOS: Het was een heel nuttige schorsing. We hebben over de motie
gepraat en we zijn tot een eensluidend oordeel gekomen over de motie.

De discussie wordt gesloten.

Aan de orde is de stemming over de motie-Van Doorninck, Van Velzen,
Shahsavari-Jansen, Ivens en Evans-Knaup (Gemeenteblad afd. 1, nr. 124).

De motie-Van Doorninck, Van Velzen, Shahsavari-Jansen, Ivens en Evans-Knaup
(Gemeenteblad afd. 1, nr. 124) wordt bij zitten en opstaan aangenomen.

34
Jaar 2012 Gemeente Amsterdam
Afdeling 2 Gemeenteraad R
Vergaderdatum 14 maart 2012 Raadsnotulen

De VOORZITTER constateert dat de motie-Van Doorninck, Van Velzen,
Shahsavari-Jansen, Ivens en Evans-Knaup (Gemeenteblad afd. 1, nr. 124) is
aangenomen met de stemmen van Trots, en de raadsleden Flos, Piek, Van 't Wout, Van
der Ree en Toonk tegen.

Aan de orde is de stemming over de motie-lvens (Gemeenteblad afd. 1, nr. 125).

De VOORZITTER geeft het woord aan mevrouw Van Doorninck voor een
stemverklaring.

Mevrouw VAN DOORNINGK (stemverklaring): Veel mensen hebben net
ongeveer hetzelfde gezegd. Individuele rechten van kinderen moeten structureel worden
gewaarborgd omdat we niet willen dat zij in het publieke debat terechtkomen. Dat kan
twee kanten op gaan. Mijn angstbeeld van So you think you can stay, maar ook de kant
die de burgemeester noemt. Hoe meer publieke aandacht voor een bepaald geval, hoe
minder de minister ruimte ziet om daaraan gehoor te geven. Dat is ook het dilemma waar
GroenLinks zich met de motie van de SP in bevindt. Wij weten werkelijk niet of wij het
betreffende gezin helpen als wij deze motie steunen. Wij hebben heel goed naar de
woorden van de burgemeester geluisterd. De burgemeester heeft gezegd dat hij dit gezin
in het vizier heeft. De burgemeester heeft gezegd dat hij dit gezin in ieder geval bij zal
staan met alle mogelijke soorten van hulp. De burgemeester heeft ook gezegd dat hij
publiekelijk er niets over zal zeggen. Dat hebben wij goed begrepen. Wij denken dat de
motie van de SP het gevaar in zich bergt — alhoewel ik niet weet of het zo is — dat dit
gezin van de regen in de drup komt en dat het uiteindelijk niet krijgt wat het zo graag wil
en wat de fractie van GroenLinks het zo ontzettend graag gunt.

De VOORZITTER geeft het woord aan de heer Manuel voor een stemverklaring.

De heer MANUEL (stemverklaring): D66 leeft heel erg mee met dit gezin. Maar
net zoals mevrouw Van Doorninck het zojuist verwoordde, denken wij ook dat we een
individueel gezin er niet op deze manier uit moeten lichten. Wij zijn er vast van overtuigd
dat onze burgemeester alles doet wat in zijn mogelijkheden ligt om dit gezin te steunen,
maar ook andere gezinnen in vergelijkbare situaties te steunen. Daarom zullen wij met
pijn in ons hart deze motie niet steunen.

De VOORZITTER geeft het woord aan mevrouw Van Velzen voor een
stemverklaring.

Mevrouw VAN VELZEN (stemverklaring): De fractie van de PvdA heeft dit
moeilijke dilemma net ook besproken. Gevoelsmatig wilen wij dit gezin graag
ondersteunen en laten weten dat ook wij graag willen helpen opdat deze mensen in
Amsterdam en in Nederland kunnen blijven. Ook wij vinden echter dat de burgemeester
heeft uitgesproken dat hij dit gezin goed in het vizier heeft en dat hij er achter de
schermen mee bezig is. Hij heeft dit ook al meerdere keren in de commissie gezegd. Wij
hebben daar vertrouwen in. Wij vragen ons af of wij hiermee het gezin echt verder helpen.
En ook wij hebben net niet voor niets gezegd dat wij het belangrijk vinden dat we deze
kwestie structureel en wettelijk regelen omdat we niet over individuele gevallen willen
praten. Ook daarom zal de PvdA-fractie met pijn in het hart tegen de motie stemmen.

35
Jaar 2012 Gemeente Amsterdam R
Afdeling 2 Gemeenteraad
Vergaderdatum 14 maart 2012 R

aadsnotulen

De VOORZITTER geeft het woord aan de heer Ivens.

De heer IVENS: Het is jammer dat de meerderheid geen gehoor wil geven aan
het verzoek van dit gezin. Ik hoor wel een heleboel warme woorden. Ik hoop dat de
burgemeester zich die warme woorden aantrekt zodat ik de motie in kan trekken.

De motie-lvens (Gemeenteblad afd. 1, nr. 125), ingetrokken zijnde, maakt geen
onderwerp van behandeling meer uit.

De VOORZITTER: Dit betekent dat we niet meer over deze motie stemmen.
Hiermee is deze actualiteit afgerond en zijn we aan het einde van deze vergadering
gekomen. Ik wens u wel thuis.

De VOORZITTER sluit de vergadering om 22.26 uur.

36
Jaar 2012 Gemeente Amsterdam
Afdeling 2 Gemeenteraad R
Vergaderdatum 14 maart 2012 Raadsnotulen
INDEX
111 Actualiteit van de raadsleden mevrouw Van Doorninck en mevrouw Van Velzen van
7 maart 2012 inzake kinderrechten van vreemdelingen … …… nn nnee 27
124 Motie van de raadsleden Van Doorninck, Van Velzen, Shahsavari-Jansen, Ivens,
Evans-Knaup en Manuel inzake kinderrechten van vreemdelingen … … … 29
125 Motie van het raadslid Ivens inzake familie Al Nuaimy … nnen nennen O0
126 Motie van de raadsleden Van 't Wout en Shahsavari-Jansen inzake het financieel
risico rondom het project De Verbinding …… … nnen eeen enneereneneeeenenee eneen Ö
127 Motie van het raadslid Ivens inzake De Verbinding … … … ennen 14
128 Motie van het raadslid Van der Pligt inzake de rapportage Invulling social return
132 Amendement van het raadsleden Evans-Knaup inzake de Verordening tot wijziging
van de Verordening ter stimulering van de schone rondvaart … … … neee. 29
133 Amendement van het raadsleden Evans-Knaup inzake de Verordening tot wijziging
van de Verordening ter stimulering van de schone rondvaart … … ene 23
66 Voordracht van het college van burgemeester en wethouders van 29 november 2011
tot vaststellen van een Verordening tot wijziging van de Subsidieverordening ter
stimulering van de schone rondvaart … … annen ennneeenennneeerenneeeenenneenenennnerr enn
98 Voordracht van het college van burgemeester en wethouders tot kennisnemen van de
rapportage uitvoering invulling social return 2011 … nnee en nnene eenen eneen Á
99 Voordracht van het college van burgemeester en wethouders tot kennisnemen van
het onderzoeksrapport van stadsdeel Oost inzake De Verbinding … … … 6
37
